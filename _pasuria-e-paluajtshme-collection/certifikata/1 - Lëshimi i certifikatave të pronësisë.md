---
title: Lëshimi i certifikatave të pronësisë
tag: certifikata
published: true
---

### Cila është procedura që ndiqet nga momenti i regjistrimit të pasurisë së paluajtshme deri në momentin e lëshimit të certifikatës së pronësisë?

Informacioni për regjistrimin e kryer pranë Zyrave Vendore të Regjistrimit të Pasurive të Paluajtshme, afishohet për 45 ditë në një vend të përshtatshëm për konsultim publik, brenda zonës kadastrale ku ndodhen këto pasuri. Ky afishim shoqërohet edhe me kryerjen e një njoftimi publik, me të cilin lajmërohen të gjithë individët që mund të kenë ndonjë pretendim për pasuritë e paluajtshme të regjistruara. Të gjitha gabimet e konstatuara apo pretendimet e paraqitura gjatë kohës së afishimit i bëhen të ditura regjistruesit. Asnjë pretendim i paraqitur pas kësaj periudhe 45-ditore të afishimit nuk pranohet për shqyrtim nga regjistruesi.

Pas periudhës së afishimit publik, të gjitha pasuritë e paluajtshme, për të cilat nuk ka asnjë pretendim të pazgjidhur, regjistrohen siç janë në kartelat dhe hartat kadastrale të përkohshme dhe që nga ky çast lëshohen certifikatat e pronësisë, si dhe certifikata të tjera që mund të kërkohen për përmbajtjen e kartelave dhe të hartave kadastrale.

### Si zgjidhen mosmarrëveshjet për një pasuri të paluajtshme dhe si pasqyrohen ato në kartelën e saj?

Në rast se palët nuk bien dakord që t’i zgjidhin mosmarrëveshjet me mirëkuptim, ato do të zgjidhen nga organet gjyqësore. Ekzistenca e mosmarrëveshjeve pasqyrohet në kartelën e pasurisë së paluajtshme. Nëse palët në konflikt arrijnë të zgjidhin mosmarrëveshjen, pas paraqitjes së aktit noterial që provon marrëveshjen mes tyre, bëhen korrigjimet në hartën kadastrale dhe në kartela.

### Kur lëshohet një certifikatë pronësie?

Kur për pasurinë e paluajtshme nuk është lëshuar ndonjëherë një certifikatë pronësie, qiraje, përdorimi, ose hipotekimi, pronarët apo titullarët e të drejtave reale bëjnë kërkesë në zyrën e regjistrimit të pasurive të paluajtshme në vendin ku ndodhet pasuria. Në certifikatë pasqyrohen të gjitha informacionet që ndodhen në kartelën e kësaj pasurie dhe që kanë efekt mbi të. Për çdo pasuri të paluajtshme lëshohet vetëm një certifikatë, e cila i dorëzohet pronarit të pasurisë. Në rastet e bashkëpronësisë, që nënkupton rastet kur pronarë të një pasurie janë dy ose më shumë persona, certifikata i dorëzohet njërit prej pronarëve të autorizuar për këtë qëllim nga bashkëpronarët.

Në rast se kjo certifikatë humb ose dëmtohet, personi mund të kërkojë lëshimin e një certifikate të re. Regjistruesi afishon/publikon një njoftim për deklarimin e humbjes apo dëmtimit të certifikatës për një periudhë kohore prej 15 ditësh. Me pajisjen me certifikatë të re, në kartelën shoqëruese të certifikatës, bëhet shënimi që certifikata origjinale ka humbur ose është dëmtuar. Kartela është dokumenti i cili tregon gjendjen juridike aktuale të pronës dhe në të jepen të dhëna lidhur me faktin nëse ka ndryshuar pronari, kujt i ka kaluar pasuria në pronësi, me çfarë lloj akti apo kontrate është bërë kalimi i të drejtës së pronësisë, etj. Kartela lëshohet kurdoherë që subjekti i interesuar paraqet kërkesë për këtë.

Drejtoria vendore e agjensise Shteterore te Kadastres mund te beje vetem korrigjim te gabimeve qe jane bere ne procesin e regjistrimit, por jo te trajoje ankesa per shtesa te tjera.
