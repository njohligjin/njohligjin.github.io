---
title : "Bashkimet dhe ndarjet e pasurive të paluajtshme"
tag: certifikata
---

### Si regjistrohen bashkimet apo ndarjet e pasurive të paluajtshme?

Nëse pasuritë e paluajtshme në kufij të ngjitur me njëra-tjetrën janë pronë e të njëjtit pronar, si dhe i nënshtrohen në çdo rast të drejtave dhe detyrimeve të njëjta, me kërkesë të pronarit, regjistrohet bashkimi i tyre. Njëkohësisht mbyllen edhe kartelat e këtyre pasurive të paluajtshme, hapet një kartelë apo disa kartela të reja për pasurinë apo pasuritë e paluajtshme që dalin nga bashkime të tilla, si dhe përditësohet harta kadastrale.

Me kërkesën me shkrim të pronarit të vetëm apo të të gjithë bashkëpronarëve, për ndarjen e një pasurie të paluajtshme në dy a më shumë pjesë, bëhet i mundur regjistrimi i ndarjes, duke u mbyllur kartela për pasurinë e paluajtshme që ndahet dhe duke u hapur kartela të reja. Po ashtu, përditësohen hartat kadastrale për pasuritë e paluajtshme të reja, që dalin nga ndarja dhe në kartelat e reja regjistrohet i gjithë informacioni që kishte kartela e mbyllur.
Në rastet kur një pronar vendos të ndajë në pjesë pasurinë e paluajtshme të tij, duhet të dorëzojë një plan rilevimi të nënndarjeve të propozuara, të përgatitura prej një topografi të licencuar.

Në të gjitha rastet si më sipër, pronarët duhet të dorëzojnë në Zyrën e Regjistrimit të Pasurive të Paluajtshme certifikatën origjinale të pasurisë që do të bashkohet ose do të ndahet dhe më tej pajisen me certifikata të reja pronësie për pasuritë e krijuara.

