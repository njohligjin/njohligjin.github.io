---
title: "Çfarë përfshihet brenda paketës së formës së tretë të Ndihmës Juridike?"
tag: perjashtimi-nga-pagimi-i-tarifave-dhe-shpenzimeve-gjyqesore
---

### Çfarë përfshihet brenda paketës së formës së tretë të Ndihmës Juridike?

Personat, të cilët kanë të drejtën për të marrë ndihmë juridike dytësore, gëzojnë të drejtën për përjashtim nga: 

a) pagimi i tarifave të përgjithshme dhe të veçanta, sipas përcaktimeve të ligjit për tarifat gjyqësore në Republikën e Shqipërisë; 
b) pagimi i shpenzimeve gjyqësore (shpenzimet për dëshmitarët, ekspertët, përkthyesit dhe për këqyrjen e sendeve ose këqyrjen në vend), sipas përcaktimeve të legjislacionit procedural; 
c) detyrimi për të parapaguar tarifën e vënies në ekzekutim të urdhrit të ekzekutimit pranë shërbimit përmbarimor gjyqësor shtetëror.


### Cilët janë elementët e kësaj forme të Ndihmës Juridike?

“Përjashtim nga tarifat dhe shpenzimet gjyqësore” është një formë e ndihmës juridike falas për përjashtimin nga pagesa e tarifave gjyqësore dhe shpenzimeve gjyqësore, me vendim të gjykatës kompetente, nëse plotësohen kriteret e vendosura nga ligj për “Ndihmën Juridike të Garantuar nga Shteti”. 

•	“Tarifa gjyqësore” përfshin: tarifa gjyqësore të përgjithshme, për paraqitjen e çështjeve në gjykatë; tarifa gjyqësore të veçanta, për kryerjen e veprimeve procedurale në gjykatë dhe shërbimet e administratës gjyqësore; dhe tarifa gjyqësore shtesë, në funksion të administrimit korrekt të procesit gjyqësor (Ligj Nr. 98/2017 Për Tarifat Gjyqësore në Republikën e Shqipërisë). 

•	“Shpenzimet gjyqësore” përbëhen nga tarifat dhe nga shpenzimet e tjera të nevojshme të gjykimit në kuadër të procesit gjyqësor. (Kodi i Procedurës Civile, i ndryshuar më 2021).

•	“Tarifa për vënien në ekzekutim të urdhrit të ekzekutimit” është tarifa që i parapaguhet shërbimit përmbarimor gjyqësor shtetëror, për vënien në ekzekutim të një titulli ekzekutiv, sipas parashikimeve të legjislacionit në fuqi.
