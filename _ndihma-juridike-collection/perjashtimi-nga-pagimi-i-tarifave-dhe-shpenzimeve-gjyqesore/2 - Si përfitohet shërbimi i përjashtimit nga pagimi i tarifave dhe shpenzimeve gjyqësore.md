---
title: "Si përfitohet shërbimi i përjashtimit nga pagimi i tarifave dhe shpenzimeve gjyqësore?"
tag: perjashtimi-nga-pagimi-i-tarifave-dhe-shpenzimeve-gjyqesore
---

### Si përfitohet shërbimi i përjashtimit nga pagimi i tarifave dhe shpenzimeve gjyqësore?

Kërkesa për përjashtim nga pagimi i tarifave gjyqësore dhe shpenzimeve gjyqësore mund të paraqitet:
•	së bashku me kërkesën për ndihmë juridike dytësore;
•	bashkëlidhur kërkesëpadisë, në përputhje me parashikimet e legjislacionit procedural;
•	në çdo fazë të procesit, derisa nuk është deklaruar i mbyllur hetimi gjyqësor.

Kjo kërkesë mund të paraqitet nga personi, i cili gëzon të drejtën për përjashtim nga pagimi i tarifave gjyqësore dhe shpenzimeve gjyqësore, nga një përfaqësues ligjor apo i pajisur me prokurë, nga bashkëshorti/ja, bashkëjetuesi/ja ose i afërm i shkallës së parë.

Kërkesa për përjashtim nga pagimi i tarifave gjyqësore dhe shpenzimeve gjyqësore paraqitet në gjykatën kompetente për shqyrtimin e çështjes në themel.

Vendimi gjyqësor për përjashtimin nga pagimi i tarifave dhe shpenzimeve gjyqësore përbën titull ekzekutiv dhe ekzekutohet në përputhje me parashikimet e legjislacionit procedural. 

Pagesa e shpenzimeve gjyqësore, për të cilat është vendosur përjashtimi, përballohet nga buxheti i miratuar për Ministrinë e Drejtësisë dhe paguhet nga Drejtoria e Ndihmës Juridike Falas.

Personat, të cilët kanë përfituar ndihmë juridike dytësore, sipas parashikimeve të ligji, gëzojnë të drejtën për të mos parapaguar tarifën e vënies në ekzekutim të urdhrit të ekzekutimit pranë shërbimit përmbarimor gjyqësor shtetëror.

