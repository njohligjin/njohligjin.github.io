---
title: "Ofrimi i ndihmës juridike nëpërmjet klinikave ligjore"
tag: ofrimi-i-ndihmes-juridike
---

### Çfarë ndihme juridike ofrohet nëpërmjet klinikave ligjore?

Klinikat Ligjore Vendore funksionojnë në Tiranë, Durrës, Vlorë, Gjirokastër, Korçë dhe Shkodër. Në këto klinika, avokatët e autorizuar ofrojnë ndihmë juridike nëpërmjet dhënies së informacionit të përgjithshëm për sistemin ligjor në Shqipëri dhe ligjeve në fuqi si dhe dhënies së asistencës në hartimin e dokumenteve juridike apo në forma të tjera.

Klinikat Ligjore Vendore japin asistencë për plotësimin e formularit për përfitimin e ndihmës juridike si dhe dokumenteve që duhet t'i bashkëlidhen këtij formulari.

Shembull: Klinika e Ligjit e Fakultetit të Drejtësisë, Universiteti i Tiranës, ofron ndihmë juridike falas për personat në pamundësi ekonomike për të përballuar ndihmë nga avokati. Kjo klinikë, e mbështet veprimtarinë e saj, në punën vullnetare të studentëve të Fakultetit të Drejtësisë. Ndihma juridike ofrohet nga studentët e Klinikës, nën kujdesin e Pedagogut përgjegjës të lëndës “Klinika e Ligjit”, në fushën e të drejtës publike (administrative), civile dhe penale.
