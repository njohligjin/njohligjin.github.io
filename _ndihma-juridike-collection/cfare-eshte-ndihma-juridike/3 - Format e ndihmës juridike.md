---
title: "Format e ndihmës juridike"
tag: cfare-eshte-ndihma-juridike
---

### Cilat janë institucionet përgjegjëse dhe format si jepet ndihma juridike?

Shërbimi i ndihmës juridike shtetërore për personat në pamundësi financiare, është përgjegjësi e Ministrisë së Drejtësisë, e Dhomës Kombëtare të Avokatisë dhe Komisionit Shtetëror për Ndihmën Juridike.

Avokatët e autorizuar përmes procedurave të bashkëpunimit ndërmjet këtyre institucioneve ofrojnë ndihmën juridike në disa forma.

Ndihma juridike parësore jepet nëpërmjet dhënies së informacionit të përgjithshëm për sistemin ligjor në Shqipëri dhe ligjeve në fuqi si dhe dhënia e asistencës në hartimin e dokumenteve juridike apo në forma të tjera.

Ndihma juridike dytësore është dhënia e shërbimeve të këshillimit, përfaqësimit apo mbrojtjes në proceset gjyqësore penale, proceset gjyqësore civile dhe administrative, si dhe të paraqitjes para organeve administrative shtetërore.

Ndihma juridike jepet edhe nëpërmjet edukimit ligjor të publikut, përmes ndihmës që i ofrohet komunitetit me klinika lëvizëse, publikime, fushata televizive dhe në median e shkruar, si dhe masa të tjera të ngjashme, duke u kushtuar vëmendje të veçantë problemeve të grupeve më në nevojë.

Konkretisht, ndihma juridike jepet nëpërmjet:

* sigurimit të informacionit, dhënies së këshillimeve dhe shpjegimeve të çështjeve juridike, intervistave të drejtpërdrejta apo komunikimit në distancë;
* plotësimit të akteve juridike;
* këshillimit në vazhdimësi të personave që paraqiten vetë në gjykatë;
* përfaqësimit para organeve administrative;
* mbrojtjes dhe përfaqësimit te interesave të të dyshuarit, të të akuzuarit dhe të të dëmtuarit në procesin penal;
* mbrojtjes dhe përfaqësimit të interesave të personave në çështjet civile ose administrative.
* përjashtimin, në proceset gjyqësore civile dhe administrative, nga pagimi i taksës mbi aktet, si dhe i shpenzimeve të nevojshme për njoftimet ose shërbimet e tjera gjyqësore.
