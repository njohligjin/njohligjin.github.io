---
title: "Kush ka të drejtë të përfitojë nga ndihma juridike?"
tag: cfare-eshte-ndihma-juridike
---

### Kush ka të drejtë të përfitojë ndihmë juridike?

Të drejtën e përfitimit të ndihmës juridike nga shteti, në procesin penal, civil apo administrativ, pavarësisht fazës në të cilën ndodhet procesi, e kanë:

* Personat që kërkojnë të mbrohen me avokat në procesin penal në të gjitha fazat e tij dhe për shkak të pamundësive financiare, nuk kanë mundur të zgjedhin një avokat ose kanë mbetur pa të;
* Personat që kanë nevojë për ndihmë juridike në çështjet administrative ose civile, por nuk kanë mjete të mjaftueshme për ta paguar këtë ndihmë juridike ose çështjet janë tepër komplekse nga ana e përmbajtjes dhe e procedurës;
* Personat që kanë nevojë të mbrojnë të drejtat e tyre, nëpërmjet paraqitjes së kërkesë-padisë, por nuk kanë mjetet e mjaftueshme për të paguar taksën mbi aktet, si dhe shpenzimet e nevojshme për njoftimet ose shërbimet e tjera gjyqësore (këta persona duhet të përfshihen në programet e mbrojtjes sociale ose duhet të plotësojnë kushtet për t’u përfshirë në këto programe, ose duhet të jenë viktima të dhunës në familje, viktima të trafikimit të qenieve njerëzore, për çështjet gjyqësore që lidhen me to.);
* I mituri, për të cilin mbrojtja në procedimin penal dhe në gjykim është e detyrueshme me ligj, si dhe të miturit e dëmtuar nga vepra penale.

Subjekti përfitues i ndihmës juridike është jo vetëm shtetasi shqiptar me vendbanim në territorin e Republikës së Shqipërisë, por edhe personat e huaj e personat pa shtetësi, të pajisur me leje qëndrimi. Kjo e drejtë, u njihet dhe u garantohet dhe personave me shtetësi të huaj apo personave pa shtetësi, që kërkojnë të pajisen me leje qëndrimi, aplikojnë për azil, ose janë në proces ankimi të vendimeve gjyqësore për refuzimin e lejes së qëndrimit apo aplikimit për azil. 
