---
title: "Kush janë subjektet përfitues të ndihmës juridike falas?"
tag: kuptimi-i-shërbimit-të-ndihmës-juridike
---

### Kush janë subjektet përfitues të ndihmës juridike falas?

Subjektet që përfitojnë ndihmë juridike falas janë: 
- individët që kanë të ardhura dhe pasuri të pamjaftueshme, dhe 
- kategoritë e veçanta përfituese, pavarësisht të ardhurave ekonomike.

### Kategoritë e veçanta, pavarësisht të ardhurave dhe pasurisë së tyre, janë: 

a) viktimat e dhunës në familje;

b) viktimattë e abuzuar seksualisht dhe viktimat e trafikimit të qenieve njerëzore, në çdo fazë të procedimit penal;

c) viktimat e mitur dhe të miturit në konflikt me ligjin, në çdo fazë të procedimit penal;

ç) fëmijët, të cilët jetojnë në institucionet e përkujdesjes shoqërore;

d) fëmijët nën kujdestari, të cilët kërkojnë të nisin një proces pa miratimin e kujdestarit të tyre ligjor ose kundër kujdestarit të tyre ligjor;

dh) personat që përfitojnë nga pagesa për aftësinë e kufizuar, në përputhje me legjislacionin në fuqi për ndihmën dhe shërbimet shoqërore, duke përfshirë edhe personat që përfitojnë nga statusi i të verbrit;

e) personat, të cilët i nënshtrohen trajtimit të pavullnetshëm në institucionet e shërbimit të shëndetit mendor, sipas dispozitave të legjislacionit në fuqi për shëndetin mendor;

ë) personat, të cilët i nënshtrohen trajtimit vullnetar në institucionet e shërbimit të shëndetit mendor për sëmundjet e rënda mendore;

f) personat, ndaj të cilëve kërkohet heqja ose kufizimi i zotësisë për të vepruar, në çdo fazë të këtij procesi;

g) personat, të cilëve u është hequr ose kufizuar zotësia për të vepruar, që kërkojnë të nisin një proces kundër kujdestarit të tyre ligjor, për rifitimin e zotësisë për të vepruar, pa miratimin e kujdestarit ligjor;

gj) personat, të cilët janë përfitues të skemave të mbrojtjes sociale;

h) personat, të cilëve u është cënuar e drejta nëpërmjet një veprimi ose mosveprimi që përbën diskriminim, bazuar në vendimin e organit kompetent, sipas legjislacionit në fuqi për mbrojtjen nga diskriminimi.

**Ndërsa do të konsiderohen persona me të ardhura dhe pasuri të pamjaftueshme nëse**:

- Të ardhurat e një personi, i cili jeton në një familje, konsiderohen të pamjaftueshme, nëse të ardhurat në total të të gjithë pjesëtarëve të familjes, të pjesëtuara për numrin e anëtarëve të familjes, janë më të ulëta se 50 për qind e pagës minimale mujore të përcaktuar sipas legjislacionit në fuqi.

- Të ardhurat e një personi, i cili nuk jeton në një familje, konsiderohen të pamjaftueshme, nëse janë më të ulëta se niveli i pagës minimale mujore të përcaktuar sipas legjislacionit në fuqi.

- Nëse një person, i cili jeton në një familje, kërkon ndihmë juridike dytësore për një çështje kundër një anëtari tjetër të së njëjtës familje, të ardhurat e këtij personi konsiderohen të pamjaftueshme, nëse janë më të ulëta se niveli i pagës minimale të përcaktuar sipas legjislacionit në fuqi.

- Pasuria e një personi konsiderohet e pamjaftueshme, nëse vlera e saj në total nuk tejkalon vlerën e 36 pagave minimale mujore sipas legjislacionit në fuqi. Nuk do të llogaritet banesa ku personi jeton, si pjesë e pasurisë për efekt të përfitimit ose jo të ndihmës juridike.