---
title: "Të ardhurat nga papunësia"
tag: te-ardhurat-nga-sigurimet-shoqerore
---

### Çfarë të ardhurash përfiton personi i siguruar nga papunësia dhe cilat janë kushtet për t’i përfituar ato?

Personat e siguruar përfitojnë të ardhura papunësie, në rast se:

* Kanë kontribuar në sigurimin shoqëror jo më pak se 12 muaj për çdo rast përfitimi;

dhe

* Është vërtetuar nga zyra përkatëse e punës se:
  * Janë punëkërkues të papunë, të gatshëm të punësohen kur iu ofrohet një punë e paguar, e përshtatshme;
  * Pranojnë të kualifikohen ose të rikualifikohen;
  * Nuk marrin përfitime të tjera në kuadër të ligjit për sigurimet shoqërore, me përjashtim të pensionit të pjesshëm të invaliditetit.

Të ardhurat për papunësinë mund të paguhen edhe në rastet e pjesëmarrjes në programet speciale publike, shtetërore e lokale, me kusht që ai të mos marrë të ardhura më shumë se paga minimale mujore.

E ardhura nga papunësia do të jetë një shumë bazë që siguron të paktën një nivel minimal jetese. Niveli bazë do të vendoset nga Këshilli i Ministrave. Përfituesi me fëmijë në ngarkim deri në moshën 18 vjeç do të marrë një shtesë familjare për çdo fëmijë në masën 5% të të ardhurave nga papunësia, por jo më tepër se 30%.

Kur njëri nga prindërit është në marrëdhënie pune ose merr pension të plotë, shtesa reduktohet në masën 50%, pra përfitohet gjysma.

E ardhura e papunësisë paguhet deri në 12 muaj. Për personat që punësohen me ndërprerje gjatë periudhës 1-vjeçare të përfitimit të papunësisë, afati i saj mund të shtyhet deri në 2 vjet, por me kusht që gjithsej të mos përfitojnë më shumë se 365 ditë kalendarike.

Personat që ndjekin kurset e kualifikimit dhe të rikualifikimit, përfitojnë pagesën e papunësisë gjatë gjithë kohës së zhvillimit të kurseve, në rast se nuk paguhen gjatë periudhës së kualifikimit ose rikualifikimit, por jo më shumë se 6 muaj tej afatit 1-vjeçar të përfitimit të papunësisë. Këtë të drejtë e gëzojnë edhe të siguruarit gjatë kohës së përfitimit të barrëlindjes dhe të pensionit të plotë të invaliditetit.  
