---
title: "Të ardhurat nga paaftësia e përkohshme"
tag: te-ardhurat-nga-sigurimet-shoqerore
---

### Çfarë të ardhurash përfiton personi i siguruar nga paaftësia e përkohshme për punë dhe cilat janë kushtet për t’i përfituar ato?

E ardhura për paaftësi të përkohshme për punë, si pasojë e një aksidenti në punë ose sëmundjeje profesionale, e provuar nga një komision mjekësh ekspertë kompetentë (KML), do të jetë e barabartë me 100% të mesatares ditore të pagës neto të gjashtë muajve të fundit, nga data e lindjes së të drejtës. Periudha e përfitimit të kësaj të ardhure është deri në 12 muaj.

E ardhura për invaliditet të përhershëm në punë, që ka shkaktuar të paktën humbjen e 67% të aftësisë për punë, e vërtetuar nga një Komision Mjekësor i Caktimit të Aftësisë për Punë (KMCAP), është e barabartë me 80% të pagës mesatare neto, të vitit të fundit para lindjes së të drejtës, dhe nuk duhet të jetë më pak se 80% e pagës minimale neto në shkallë vendi.

Personi që përfiton të ardhura nga paaftësia e përkohshme për punë dhe ka në ngarkim fëmijë deri në moshën 18 vjeç ose kur këta studiojnë apo janë të paaftë për punë deri në moshën 25 vjeç, përfiton një të ardhur shtesë familjare për çdo fëmijë në masën 5% të pensionit, por jo më shumë se 30%.

E ardhura për invaliditet të pjesshëm, të përhershëm, në punë, që ka shkaktuar humbjen e të paktën 33% të aftësisë për punë, e vërtetuar nga KMCAP, është e barabartë me një pjesë (por jo më pak se gjysma) të 80-përqindëshit të pagës neto, gjatë vitit të fundit para lindjes së të drejtës, në varësi nga shkalla e humbjes së aftësisë për punë.

E ardhura për paaftësi të përhershme në masë më të vogël se 33%, por më shumë se 10%, e vërtetuar nga KMCAP, është një shumë të hollash që jepet menjëherë.

Personi që paguan shpenzimet e vdekjes të një personi të siguruar, që vdes si rezultat i një aksidenti në punë ose sëmundjeje profesionale, do të kompensohet plotësisht.
