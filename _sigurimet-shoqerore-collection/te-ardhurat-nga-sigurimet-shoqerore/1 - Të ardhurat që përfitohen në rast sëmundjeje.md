---
title: "Të ardhurat që përfitohen në rast sëmundjeje"
tag: te-ardhurat-nga-sigurimet-shoqerore
---

### Sa janë të ardhurat që përfiton personi i siguruar në rast sëmundjeje dhe cilat janë kushtet për t’i përfituar ato?

Personi i siguruar përfiton të ardhurat për sëmundje, kur vërtetohet me raport mjekësor se ai është përkohësisht i paaftë për të punuar dhe kjo paaftësi nuk është pasojë e një aksidenti në punë ose e një sëmundjeje profesionale.

Personi i siguruar ka të drejtën e përfitimit të të ardhurave për sëmundje edhe brenda 30 ditëve kalendarike, pas mbarimit të sigurimit të tij të detyrueshëm. Kjo nuk do të zbatohet nëse i punësuari është pushuar nga puna për akt kriminal, sipas vendimit të Gjykatës.

Të ardhurat për sëmundje janë 70% e mesatares ditore të pagës neto të gjashtë muajve të fundit (para datës kur i lind e drejta e përfitimit prej sigurimeve shoqërore) kur i siguruari ka deri në 10 vjet sigurim dhe 80% kur i siguruari ka mbi 10 vjet sigurim. Për periudhën që përfituesi është shtruar në spital, kur nuk ka njeri në ngarkim, të ardhurat për sëmundje janë 50% e mesatares ditore të pagës neto, të gjashtë muajve të fundit nga data e lindjes së të drejtës.

Periudha e përfitimit për paaftësi të përkohëshme fillon në ditën e 15-të të raportit mjekësor dhe do të zgjasë jo më shumë se 6 muaj në total nga data e fillimit të pagesës.

Periudha e përfitimit mund të zgjatet përjashtimisht deri në 3 muaj të tjerë, në rast se Komisioni Mjekësor i Caktimit të Aftësisë për Punë (KMCAP) provon që personi i siguruar do të shërohet në këtë periudhë dhe nuk do të deklarohet invalid.

Periudha e përfitimit të paaftësisë së përkohshme nga sëmundja, për ata që marrin pension invaliditeti të pjesshëm, është deri në 3 muaj nga data e fillimit të pagesës.

Periudha e përfitimit për punonjësit sezonalë dhe të përkohshëm, të cilët kanë qenë të punësuar të paktën 3 muaj në 12 muajt e fundit, është deri në 75 ditë.
