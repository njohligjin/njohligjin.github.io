---
title: "Si derdhen kontributet"
tag: kontributi
---

### Si derdhen kontributet?

Kontributet e personave të punësuar nën një kontratë pune do të ndahen ndërmjet personit të siguruar dhe punëdhënësit të tij dhe do të derdhen nga punëdhënësi.

Personat e detyruar për derdhjen e kontributeve, pra siç është rasti i punëdhënësit, janë përgjegjës për llogaritjen dhe pagesën e tyre. Punëdhënësi është i detyruar të mbajë nga paga e të punësuarve kontributet dhe t’i derdhë ato në llogari të administratës tatimore.

Kontributet e të vetëpunësuarve dhe kontributet vullnetare derdhen në llogaritë e Institutit të Sigurimeve Shoqërore.

Personi i detyruar për të paguar kontribute duhet të dorëzojë në organet tatimore një deklaratë për çdo periudhë për të cilën është i detyruar t’i paguajë këto kontribute.

Kontributet paguhen brenda datës 20 të muajit pasardhës, në bankat, të cilat kanë marrëveshje me Drejtorinë e Përgjithshme të Tatimeve dhe me Institutin e Sigurimeve Shoqërore.
