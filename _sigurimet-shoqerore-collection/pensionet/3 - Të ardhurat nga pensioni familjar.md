---
title: "Të ardhurat nga pensioni familjar"
tag: pensionet
---

### Çfarë të ardhurash përfitohen nga pensioni familjar dhe cilat janë kushtet për t’i përfituar ato?

Personat që janë në ngarkim të personit që vdes, i cili përmbushte kushtet për të përfituar ose përfitonte nga një prej llojeve të pensioneve, kanë të drejtë të marrin pension familjar.

Pension familjar përfitojnë:

* E veja, kur provohet se ajo është:
    * Mbajtëse e një fëmije që ishte në ngarkim të të vdekurit, deri në moshën 8 vjeç;
    * E paaftë për punë; ose
    * Ka mbushur moshën 55 vjeç.
* Burri i ve, kur provohet se ai është:
    * Mbajtës i një fëmije që ishte në ngarkim të të vdekurit, deri në 8 vjeç;
    * I paaftë për punë; ose
    * Ka mbushur moshën 60 vjeç.
    
    E veja dhe personi i ve humbasin të drejtën për pension familjar kur martohen.
* Jetimi kur provohet që ai ishte në ngarkim të atij që vdiq dhe ka një moshë nën 18 vjeç, ose deri në 25 vjeç, nëse studion ose është i paaftë për punë, para se të arrijë moshat e mësipërme;
* Prindërit, kur kanë arritur moshën 65 vjeç ose janë të paaftë për punë;
* Prindërit e prindërve, njerku e njerka, kur nuk kanë persona që detyrohen t’i mbajnë, nëse provohet se ata jetonin në të njëjtën familje me atë që vdiq, prej jo më pak se një viti para momentit të vdekjes dhe kanë arritur moshën 65 vjeç, apo janë të paaftë për punë;
* Nipërit e mbesat, kur janë në ngarkim të atij që vdiq dhe bënin pjesë në të njëjtën familje me të. Në një rast të tillë ata trajtohen si jetimë.    

Pensioni familjar është pjesë e pensionit që kishte ose i takonte të ndjerit. Pensioni, që do t’i takonte të ndjerit, llogaritet sipas rregullave për pensionet e invaliditetit.

Pensioni familjar jepet në masën:

* 50% për personin e ve; dhe
* 25% për çdo jetim ose persona të tjerë që përfitojnë.    

Jetimi që humbet të dy prindërit, do të marrë një pension jetimi për secilin prej tyre.

Personat që kanë të drejtë për më shumë se 1 lloj pensioni, mund të zgjedhin vetëm një prej tyre. E drejta e zgjedhjes mund të ushtrohet deri në tre herë.
