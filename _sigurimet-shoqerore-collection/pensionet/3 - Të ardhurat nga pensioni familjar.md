---
title: "Të ardhurat nga pensioni familjar"
tag: pensionet
---

### Personat që janë në ngarkim të personit që vdes, i cili përmbushte kushtet për të përfituar ose përfitonte nga një prej llojeve të pensioneve, kanë të drejtë të marrin pension familjar.
Pension familjar përfitojnë:
•	E veja, kur provohet se ajo është:
o	Mbajtëse e një fëmije që ishte në ngarkim të të vdekurit, deri në moshën 8 vjeç;
o	E paaftë për punë; ose
o	Ka mbushur moshën 55 vjeç.
•	Burri i ve, kur provohet se ai është:
o	Mbajtës i një fëmije që ishte në ngarkim të të vdekurit, deri në 8 vjeç;
o	I paaftë për punë; ose
o	Ka mbushur moshën 60 vjeç.
E veja dhe personi i ve humbasin të drejtën për pension familjar kur martohen.
•	Jetimi kur provohet që ai ishte në ngarkim të atij që vdiq dhe ka një moshë nën 18 vjeç, ose deri në 25 vjeç, nëse studion ose është i paaftë për punë, para se të arrijë moshat e mësipërme;
•	Prindërit, kur kanë arritur moshën 65 vjeç ose janë të paaftë për punë;
•	Prindërit e prindërve, njerku e njerka, kur nuk kanë persona që detyrohen t’i mbajnë, nëse provohet se ata jetonin në të njëjtën familje me atë që vdiq, prej jo më pak se një viti para momentit të vdekjes dhe kanë arritur moshën 65 vjeç, apo janë të paaftë për punë;
•	Nipërit e mbesat, kur janë në ngarkim të atij që vdiq dhe bënin pjesë në të njëjtën familje me të. Në një rast të tillë ata trajtohen si jetimë.
Pensioni familjar është pjesë e pensionit që kishte ose i takonte të ndjerit. Pensioni, që do t’i takonte të ndjerit, llogaritet sipas rregullave për pensionet e invaliditetit.
Pensioni familjar jepet në masën:
•	50% për personin e ve; dhe
•	25% për çdo jetim ose persona të tjerë që përfitojnë.
Personat që kanë të drejtë për më shumë se 1 lloj pensioni, mund të zgjedhin vetëm një prej tyre. E drejta e zgjedhjes mund të ushtrohet deri në tre herë.
Shuma e një pensioni familjar nuk duhet të kalojë masën e pensionit që merrte ose do të merrte personi që vdes. 
Jetimi ka të drejtën e një pensioni familjar edhe nëqoftëse prindi që jeton është i punësuar, është ekonomikisht aktiv ose merr një pension si të drejtë të tij. Në këtë rast masa e pensionit për çdo jetim ose person tjetër që përfiton është 25 për qind e pensionit që i takonte të ndjerit, por jo më tepër se 50 për qind e tij
Jetimi që humbet të dy prindërit, do të marrë një pension jetimi për secilin prej tyre.

_____________________________________________________________________
Bazuar në:
•	Ligji nr. 7703, datë 11.05.1993 “Për sigurimet shoqërore në Republikën e Shqipërisë”, i ndryshuar.
•	Ligji Nr.9136, Datë 11.9.2003, “Për Mbledhjen e Kontributeve të Detyrueshme të Sigurimeve Shoqërore dhe Shëndetësore në Republikën e Shqipërisë”.

•	Ligji Nr.10383, Datë 24.2.2011, “Për Sigurimin e Detyrueshëm të Kujdesit Shëndetësor në Republikën e Shqipërisë” i ndryshuar

•	Ligj Nr.10 139, Datë 15.5.2009, “Për Pensionet shtetërore Suplementare të Punonjësve të Universiteteve, të Shkollave të Larta, Qendrës së Studimeve Albanologjike, Akademisë Së Shkencave dhe të gjitha Institucioneve të tjera Kërkimore Publike në Republikën e Shqipërisë, të cilët kanë tituj shkencorë”.

•	Ligj Nr. 9705, Datë 02.04.2007, “Për Faljen e Kamatëvonesave të Papaguara të Kontributeve të Sigurimeve të Detyrueshme Shoqërore Dhe Shëndetësore”.


