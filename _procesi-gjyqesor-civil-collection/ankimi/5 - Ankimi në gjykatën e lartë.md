---
title: "Ankimi në gjykatën e lartë"
tag: ankimi
---

### Në cilat raste mund të bëhet ankim me anë të rekursit në Gjykatën e Lartë?

Në Gjykatën e Lartë mund të bëhet ankim me anë të rekursit ndaj vendimeve të shpallura nga gjykata e apelit ose nga gjykata e shkallës së parë, vetëm kur:

* nuk është respektuar ose është zbatuar keq ligji;
* ka shkelje të rënda të procedurës.

Kundërshtimi i vendimit në Gjykatën e Lartë bëhet brenda 30 ditëve nga data e dhënies së vendimit që kundërshtohet. Kur palët janë në mungesë, ky afat fillon nga data e njoftimit.

### Çfarë mund të vendosë Gjykata e Lartë?

Gjykata e Lartë mund të vendosë:

* lënien në fuqi të vendimit ndaj të cilit është bërë ankim;
* prishjen e vendimit të gjykatës së apelit dhe lënien në fuqi të vendimit të shkallës së parë;
* prishjen e vendimit të gjykatës së apelit dhe dërgimin e çështjes për rishqyrtim në gjykatën e apelit, me tjetër trup gjykues;
* prishjen e vendimit të gjykatës së apelit dhe vendimit të gjykatës së shkallës së parë dhe dërgimin e çështjes për rishqyrtim në gjykatën e shkallës së parë me tjetër trup gjykues;
* ndryshimin e vendimit të shkallës së parë dhe të gjykatës së apelit;
* prishjen e vendimeve dhe pushimin e gjykimit të çështjes.

Udhëzimet dhe përfundimet e Gjykatës së Lartë janë të detyrueshme për gjykatën që do të rishqyrtojë çështjen.

Kur vendimi i ri, që jepet pas prishjes, është i ndryshëm nga vendimi i parë, i cili është zbatuar, tërësisht ose pjesërisht, personi që ka përfituar detyrohet t’i kthejë të gjitha përfitimet e marra nga zbatimi i vendimit.

### A mund të hiqet dorë nga rekursi në Gjykatën e Lartë?

Pala mund të heqë dorë nga rekursi derisa nuk është filluar prezantimi në seancë gjyqësore. Heqja dorë bëhet me shkrim, e nënshkruar nga vetë pala apo avokati i saj.
