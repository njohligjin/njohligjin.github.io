---
title: "Rishikimi"
tag: ankimi
---

### Kur mund të kërkohet rishikimi i një vendimi të formës së prerë?

Rishikimi shërben për të rihapur gjykimin e një çështjeje që ka marrë formë të prerë në shkallë të parë ose në apel. Pala e interesuar mund të kërkojë rishikimin e një vendimi që ka marrë formë të prerë, kur:

* zbulohen rrethana të reja apo prova të reja me shkresë që kanë rëndësi për çështjen, të cilat nuk mund të diheshin nga pala gjatë shqyrtimit të saj;
* vërtetohet se thëniet e dëshmitarëve apo mendimet e ekspertëve, mbi të cilat është bazuar vendimi, kanë qenë të rreme;
* palët ose përfaqësuesit e tyre apo ndonjë anëtar i trupit gjykues, që ka marrë pjesë në gjykimin e çështjes, kanë kryer vepra të dënueshme penalisht, të cilat kanë ndikuar në dhënien e vendimit;
* vërtetohet se vendimi i dhënë është bazuar në dokumente të falsifikuara;
* vendimi është bazuar në një vendim të gjykatës ose të një institucioni tjetër që më pas është prishur;
* vendimi është në kundërshtim të hapur me një vendim tjetër të formës së prerë të dhënë midis po atyre palëve, për të njëjtin objekt dhe për të njëjtin shkak;
* Gjykata Evropiane e të Drejtave të Njeriut gjen shkelje të konventës evropiane “Për mbrojtjen e të drejtave të njeriut dhe lirive themelore” në çështjen konkrete.

### Cili është afati brenda të cilit duhet të paraqitet kërkesa për rishikim?

Kërkesa për rishikim mund të paraqitet brenda 30 ditëve nga dita që pala ka marrë dijeni për shkakun e rishikimit, por në çdo rast jo më vonë se një vit nga dita që ka lindur shkaku i rishikimit.

### Ku duhet të paraqitet kërkesa për rishikim?

Kërkesa për rishikim duhet të paraqitet përpara Gjykatës së Lartë.
