---
title: "Mbi kë zbatohet tatimi mbi fitimin?"
tag: tatimi-mbi-fitimin
---

### Cilët janë subjektet që janë të detyruar të mbajnë në burim tatimin mbi të ardhurat dhe si llogaritet ai?

Të gjithë personat rezidentë në Republikën e Shqipërisë, organet e qeverisjes qendrore e vendore, organizatat jofitimprurëse dhe cdo subjekt tjetër, janë të detyruar të mbajnë tatimin në burim nga shuma bruto e pagesave të mëposhtme, që lindin nga një burim në Republikën e Shqipërisë, sipas shkallëve të mëposhtme:

15% për:
* Interesat dhe pagesat e ngjashme me to;
* Pagesat për të drejtat e autorit dhe për pronësinë intelektuale;
* Pagesat për shërbimet teknike, shërbimet e menaxhimit, shërbimet e konsulencës, shërbimet financiare dhe ato të sigurimit;
* Pagesat për menaxhimin dhe pjesëmarrjen në këshillat drejtues;
* Pagesat për ndërtimin, instalimin, montimin ose për punë mbikëqyrëse që lidhen  me to;
* Pagesat për qiratë;
* Pagesat për shfaqjet e aktorëve, të muzikantëve ose sportistëve, përfshirë pagesa të tilla që u bëhen personave, të cilë punësojnë artistë ose sportistë apo ndërmjetësojnë për shfaqjet e tyre;
* Të ardhurat e individëve nga lojrat e fatit dhe kazinotë.

8% për:
* Dividendët 
* Ndarjet e fitimit


### Cilët janë subjektet mbi të cilat zbatohet tatimi mbi fitimin?

Tatimit mbi fitimin i nënshtrohen këta persona:
* Personat juridikë dhe ortakëritë me të ardhura mbi 8 000 000 lekë në vit;
* Personat juridikë, ortakëritë apo bashkimet e tjera të personave të themeluara ose të organizuara në bazë të një ligji të huaj dhe që ushtrojnë veprimtari në territorin e Republikës së Shqipërisë
* Çdo person tjetër, pavarësisht nga statusi ose forma ligjore e regjistrimit apo e njohjes së tij, me përjashtim të rastit kur ky person është subjekt i tatimit të thjeshtuar mbi fitimin mbi biznesin e vogël
* Çdo person joresident që nuk parashikohet më sipër dhe që nuk i nënshtrohet tatimit mbi të ardhurat