---
title: "Zgjidhja Alternative e Mosmarrëveshjeve "
tag: zgjidhja-alternative-e-mosmarrëveshjeve
---
Gjatë dekadës së fundit ka patur një evolucion në lidhje me mjetet e ndryshme për të zgjidhur mosmarrëveshjet. Forma tipike e zgjidhjes së mosmarrëveshjeve është ajo e zgjidhjes nga sistemi gjyqësor. Ndoshta kjo është dhe arsyeja pse mënyrat e tjera të zgjidhjes së mosmarrëveshjeve cilësohen si alternative. Megjithatë, duhet të kemi parasysh që, kur u referohemi këtyre mënyrave të zgjidhjes së mosmarrëveshjeve si alternative, nuk duhet të kuptojmë që ato zëvendësojnë zgjidhjen e mosmarrëveshjeve nga gjyqësori. Qëllimi i tyre është plotësues, në mënyrë që palëve t’u jepet mundësi për të zgjedhur mes proceseve të ndryshme, zgjedhje e cila nuk ka pse të jetë ekskluzive. 
Shumica e instrumenteve në këtë kategori tregohen me akronimin Z.A.M. (Zgjidhja Alternative e Mosmarrëveshjes), i cili identifikon metodat jashtë-gjyqësore të zgjidhjes alternative të mosmarrëveshjeve, si ndërmjetësimi, pajtimi, arbitrazhi dhe negocimi. Është e rëndësishme të përmendim se duke përdorur këto mekanizma palët mund të shmangin vonesat e procesit gjyqësor dhe mbi të gjitha shpenzimet e larta.
Cilat janë format e zgjidhjes Alternative të Mosmarrëveshjeve?
Negocimi: avokatët arrijnë një zgjidhje ndërmjet tyre duke diskutuar çështjen. Klientët zakonisht përfshihen vetëm kur u kërkohet të miratojnë marrëveshjen që avokatët kanë arritur.
Pajtimi: diskutimi zhvillohet ndërmjet palëve, në këtë rast avokatët ndërhyjnë relativisht pak. Ata mund të këshillojnë klientët ose mund të ndërhyjnë kur i kërkohet nga palët të komentojnë mbi zgjidhjen e propozuar. Në disa raste, klientët arrijnë marrëveshje pa kërkuar fare këshillën e avokatëve.
Ndërmjetësimi: është një proces rekomandues/lehtësues në të cilin palët mund të kërkojnë ndihmën e një ndërmjetësi roli i të cilit është thjesht të lehtësojë diskutimet e palëve dhe t’i ndihmojë ata të arrijnë një marrëveshje sa më të sukseshme.
Arbitrazhi: është një proces vendimmarrës i ngjashëm me procedurën gjyqësore. Palët pyesin një arbitër për të dëgjuar argumentet e tyre dhe për të përcaktuar zgjidhjen më të mirë. Seancë më pak formale sesa në gjykatë.
Avantazhet e Zgjidhjes Alternative të Mosmarrëveshjeve
Cilat janë avantazhet e Zgjidhjes Alternative të Mosmarrëveshjeve:
Palët vendosin me vullnetin e tyre të lirë për rregullat e procedures;
Është një proces më fleksibël;
Ka një kosto më të ulët;
Procesi është më miqësor dhe shpesh herë sjell një zgjidhje më afatgjate; 
Procesi ka një kohëzgjatje me të shkurtër;
Ruan marrëdhëniet ndërmjet palëve.

