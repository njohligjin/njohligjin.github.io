---
title: "Organet përgjegjëse për sigurinë në punë"
tag: siguria-ne-pune
---

### Çfarë organesh kontrollojnë/janë përgjegjës për garantimin e respektimit të sigurisë në punë?


Organet që janë përgjegjëse për garantimin e sigurisë në punë janë: 

Inspektorati Shtetëror i Punës, i cili është organi përgjegjës për kontrollin e zbatimit të legjislacionit në fushën e sigurisë dhe të shëndetit në punë për bizneset ose kompanitë qofshin këto shtetërore ose private . Në përmbushjen e pergjegjësisë së tij Inspektorati kryen veprimtari të tillë si: 

(i) të kontrollojë hartimin dhe zbatimin e dokumentit të vlerësimit dhe parandalimit të rreziqeve në punë nga punëdhënësi; 

(ii) të kërkojë nga institucionet shtetërore përgjegjëse dhe shërbimet e specializuara të licencuara kryerjen e matjeve dhe marrjen për analiza të kampioneve të materialeve, të lëndëve dhe substancave të rrezikshme, që përdoren gjatë procesit të punës; 

(iii) urdhëron ndalimin e veprimtarisë, riparimin e defekteve, që vërehen gjatë funksionimit të pajisjeve apo gjatë përdorimit të metodave të punës ose modifikimin e instalimeve brenda një afati kohor. Në rastin kur konstatohet ekzistenca e një rreziku serioz dhe të menjëhershëm ose të një sëmundjeje profesionale njofton, nëse është e nevojshme, organet përkatëse të prokurorisë; 

(iv) heton ngjarje, në përputhje me kompetencat e tij, autorizon hetimin e konfirmon karakterin e aksidenteve;

### Instituti i Sigurimeve Shoqërore është autoriteti shtetëror përgjegjës në fushën e sigurimeve shoqërore për aksidentet në punë dhe sëmundjet profesionale. Në këtë drejtim Instituti merr masa për pagesën e të ardhurave në rast aksidenti në punë/sëmundjeje profesionale, pensioni invaliditeti apo pensioni familjar të të dëmtuarve nga aksidentet në punë dhe sëmundjet profesionale.

### Këshilli i Sigurisë dhe Shëndetit në Punë krijohet në çdo ndërmarrje, përberja e të cilit ndryshon në varësi të numrit total të punëmarrësve në kompani. Këshilli ka si mision të kontribuojë në mbrojtjen e shëndetit fizik dhe mendor dhe të sigurisë së punëmarrësve, si dhe në përmirësimin e kushteve të punës. Ai ka funksion këshillues por punëdhënësi është i detyruar të zbatojë propozimet e bëra nga këshilli i sigurisë dhe shëndetit në punë, duke bashkëpunuar me Inspektoratin Shtetëror të Punës dhe Inspektoratin Sanitar Shtetëror.

### Autoriteti shtetëror përgjegjës për shëndetësinë drejton (si per shembull Ministria e Shëndetësisë), ka një sërë detyrash në fushën e shëndetit të punëmarrësve si për shembull hartimin e rregulloreve për mbrojtjen e shëndetit, në lidhje me mjedisin e punës dhe për nxitjen e shëndetit në vendin e punës; hartimin e normave të lejueshme të lëndëve të dëmshme në mjediset e punës; përcaktimin e afatit kohor të vizitave periodike të punëmarrësve, sipas llojit të industrisë; përcaktimin e llojet e analizave specifike për çdo lloj industrie, që duhen bërë për vlerësimin e shëndetit në punë, etj. Gjithashtu duhet të monitorojë me strukturat e saj ndikimet e kushteve të punës në shëndetin e 
punëmarrësve, etj.
