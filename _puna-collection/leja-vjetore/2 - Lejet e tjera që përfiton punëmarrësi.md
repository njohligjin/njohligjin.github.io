---
title: "Lejet e tjera që përfiton punëmarrësi"
tag: leja-vjetore
---

### Cilat janë lejet e tjera që mund të përfitojë punëmarrësi?

Kur punëmarrësi nuk mund të punojë për shkak të sëmundjes, punëdhënësi i jep atij jo më pak se 80% të pagës për një periudhë prej 14 ditësh të pambuluara nga sigurimet shoqërore.

Në rast martese të punëmarrësit ose në rast vdekjeje të bashkëshortit/bashkëjetuesit, paraardhësve ose pasardhësve të tij të drejtpërdrejtë, si p.sh.: të fëmijëve apo prindërve, punëmarrësi përfiton 5 ditë leje ditore të paguar.

Në rast sëmundjeje të rëndë të anëtarëve të familjes, bashkëjetuesit, të paraardhësve ose pasardhësve të tij të drejtpërdrejtë, e vërtetuar me raport mjekësor, punëmarrësi përfiton jo më shumë se 30 ditë leje të papaguar. Në rast lindjeje fëmije, personi që është bashkëshort/bashkëjetues përfiton 3 ditë pushimi të paguar.

Punëdhënësi i jep pagën, për jo më shumë se 14 ditë pune, punëmarrësit që mungon në punë për shkak të përmbushjes së një detyrimi ligjor, siç mund të jetë rasti kur thirret për të dëshmuar në prokurori ose gjykatë.

Kur punëmarrësi nuk ka mundësi të punojë për shkak të një aksidenti në punë ose të një sëmundjeje profesionale, ai përfiton kompensimet nga sigurimet shoqërore.
