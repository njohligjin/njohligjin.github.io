---
title: "Leja që jepet në rast lindjeje apo birësimi"
tag: leja-vjetore
---

### Sa është leja që jepet në rastin e lindjes apo birësimit të një fëmije nga ana e punëmarrësit?

Gruaja shtatzënë përfiton leje 35 ditë para lindjes dhe 63 ditë pas lindjes. Pas periudhës 63 ditore të paslindjes, gruaja vendos vetë nëse dëshiron të punojë ose të zgjasë pushimin deri në 365 ditë duke përfituar kështu nga sigurimet shoqërore. Periudha maksimale e përfitimit nga sigurimet shoqërore do të jetë 365 ditë kalendarike, duke përfshirë një minimum prej 35 ditësh para dhe 63 ditësh pas lindjes së fëmijës. Për gruan që ka në barrë më shumë se një fëmijë, periudha maksimale e përfitimit është 390 ditë kalendarike, duke përfshirë një minimum prej 60 ditë para dhe 63 ditë pas lindjes së fëmijëve.

Në rast birësimi të një fëmije të porsalindur, punëmarrësi ka të drejtën e lejes së parashikuar nga ligji mbi sigurimet shoqërore, pra deri në 365 ditë. Lejen e birësimit mund ta përfitojë vetëm njëri nga prindërit, nëna ose babai birësues.

Nëna, që birëson fëmijën e moshës deri në 1 vjeç dhe që ka qenë e siguruar jo më pak se 12 muaj, ka të drejtë për leje pas lindjes, e cila fillon ditën e birësimit, por jo më parë se mbas ditës së 63-të të lindjes së fëmijës, dhe vazhdon jo më shumë se 330 ditë nga dita e lindjes së fëmijës. Minimumi i lejes për birësuesen është 28 ditë. Pas periudhës prej 63 ditësh pas lindjes, të drejtën e lejes për kujdes ndaj fëmijës e ka edhe babai ose birësuesi i siguruar, nëse këtë të drejtë nuk e ushtron apo nuk ka kushte për ta përfituar nëna.
