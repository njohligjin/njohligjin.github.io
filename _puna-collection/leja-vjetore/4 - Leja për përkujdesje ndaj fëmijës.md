---
title: "Leja për përkujdesje ndaj fëmijës"
tag: leja-vjetore
---

### Çfarë leje mund të përfitojë punëmarrësi që përkujdeset për një fëmijë?

12 ditë mungesa në vit me të drejtë page - Në rast përkujdesjesh të domosdoshme për fëmijët në ngarkim.

15 ditë pushim të paguar dhe 30 ditë pushim shtesë të papaguar - Kur ka fëmijë të mitur deri në tre vjeç dhe kur fëmija i tij është i sëmurë, vërtetuar me raport mjekësor.

Pushimi i jepet bashkëshortit që merret apo kujdeset efektivisht për fëmijën. Në rast të kundërt ai i jepet me radhë edhe nënës edhe babait.

Jo më pak se 4 muaj leje prindërore e papaguar - Kur ka më shumë se një vit pune të pandërprerë tek i njëjti punëdhënës. Leja mund të përfitohet derisa fëmija që ka në ngarkim të arrijë moshën 6 vjeç.

Secili prej prindërve ka të drejtë të kërkojë lejen prindërore. Leja e pamarrë nga një prind nuk mund t’i transferohet prindit tjetër, me përjashtim të rasteve kur njëri prind vdes. Leja mund të jepet e ndarë, por jo më pak se një javë në vit. Kohëzgjatja përcaktohet me marrëveshje me shkrim midis punëdhënësit dhe punëmarrësit.

Në rastin e birësimit të fëmijës, leja prindërore jepet brenda 6 vjetëve, që nga dita e birësimit të fëmijës, por jo më vonë se kur fëmija mbush moshën 12 vjeç.
