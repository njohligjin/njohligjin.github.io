---
title: "Sa është leja vjetore që përfiton punëmarrësi"
tag: leja-vjetore
---

### Sa është leja vjetore që përfiton punëmarrësi?

Gjatë një viti pune, punëmarrësit kanë të drejtë të marrin jo më pak se 4 javë kalendarike pushim të paguar.

Pushimet vjetore nuk përfshijnë ditët e festave zyrtare. Nëse një festë zyrtare bie në një nga ditët e pushimit vjetor me pagesë, pushimi vjetor shtyhet. Kur punëmarrësi nuk ka kryer një vit pune të plotë, kohëzgjatja e lejes vjetore të paguar përcaktohet në raport me kohëzgjatjen e marrëdhënieve të punës. Për shembull, në rast se ka punuar vetëm 3 muaj, punëmarrësi ka të drejtë të marrë jo më pak se 1 javë kalendarike pushim vjetor.

Data e fillimit të pushimeve vjetore caktohet nga punëdhënësi duke mbajtur parasysh dëshirën e punëmarrësit. Kjo datë duhet t’i njoftohet punëmarrësit të paktën 30 ditë përpara.

Leja vjetore duhet të jepet gjatë vitit kalendarik të punës ose deri në fund të tremujorit të parë të vitit pasardhës, pra, pushimet e vitit duhet të merren deri në fund të muajit mars të vitit tjetër. Leja vjetore nuk duhet të jetë asnjëherë më pak se një javë kalendarike pa ndërprerje. Punëmarrësit të shtruar në spital ose që qëndron në shtëpi për shkak sëmundjeje ose aksidenti që vërtetohet me raport mjekësor, i shtyhet leja vjetore.
