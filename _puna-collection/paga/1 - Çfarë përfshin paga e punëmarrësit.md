---
title: "Çfarë përfshin paga e punëmarrësit"
tag: paga
---

### Çfarë përfshin paga e punëmarrësit?

Paga e punëmarrësit përfshin pagën bazë të përcaktuar në kontratën e punës, si dhe çdo shtesë mbi pagën që është me karakter të përhershëm, si për shembull vjetërsia në punë.

Megjithëse paga është një nga elementët që duhet të përcaktohet në kontratë, në rast se nuk është caktuar, punëdhënësi detyrohet të paguajë punëmarrësin me pagën e zakonshme për atë lloj pune.

Paga nuk mund të jetë më e ulët se paga minimale e përcaktuar me vendim të Këshillit të Ministrave. Në mars 2016, paga bazë minimale mujore e caktuar nga Këshilli i Ministrave është 22.000 (njëzet e dy mijë) lekë. Pra, asnjë punëdhënës nuk mund t’i paguajë punëmarrësit më pak se 22.000 lekë (mbi këtë pagë zbriten edhe tatimet mbi të ardhurat dhe sigurimet shoqërore dhe shëndetësore). Sidoqoftë, në varësi të kushteve ekonomike të vendit, Këshilli i Ministrave mund të vendosë të ndryshojë pagën bazë minimale mujore.

Nëse palët bien dakord, punëdhënësi i jep punëmarrësit një shpërblim të veçantë mbi pagë, në fund të vitit, duke marrë parasysh cilësinë e punës së tij ose mbarëvajtjen e ndërmarrjes. Kur punëdhënësi paguan një shpërblim vjetor tre vjet rresht pa rezerva të shprehura, punëdhënësi është i detyruar të vazhdojë pagimin edhe në të ardhmen. Punëdhënësi i paguan në mënyrë të barabartë punëmarrësit që kryejnë të njëjtën punë ose punë me vlerë të barabartë, pa diskriminuar asnjë prej tyre.
