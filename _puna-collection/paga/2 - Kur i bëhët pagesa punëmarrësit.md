---
title: "Kur i bëhët pagesa punëmarrësit"
tag: paga
---

### Kur i bëhet pagesa për punën e kryer punëmarrësit?

Data e dhënies së pagës caktohet nga palët në kontratën e punës. Sidoqoftë, si rregull, punëdhënësi i paguan pagën punëmarrësit çdo dy javë, kur paga llogaritet me orë, ditë ose javë dhe në fund të çdo muaji kur llogaritet me muaj.

Në rast të pagesës së pagës me vonesë, përqindja vjetore e interesit për vonesën është jo më pak se 10% e shumës së papaguar.

Paga duhet të paguhet vetëm nëpërmjet sistemit bankar. Mund të paguhet në lek ose kur palët bien dakord ndryshe, mund të paguhet edhe në monedha të huaja.

Punëdhënësi ka detyrimin për t’i treguar periodikisht punëmarrësit, me mënyra dhe mjete të vërtetueshme, çdo evidencë për të gjitha elementet e pagës, shtesat e përfituara dhe ndalimet e mbajtura, sipas legjislacionit në fuqi.
