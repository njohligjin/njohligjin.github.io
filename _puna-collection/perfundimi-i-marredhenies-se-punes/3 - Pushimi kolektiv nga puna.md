---
title: "Pushimi kolektiv nga puna"
tag: perfundimi-i-marredhenies-se-punes
---

### Çfarë konsiderohet pushim kolektiv nga puna dhe cila është procedura me anë të së cilës mund të kryhet?

Pushimi kolektiv është kur punëdhënësi, brenda një periudhe prej 90 ditësh, përfundon marrëdhëniet e punës, për arsye që nuk kanë të bëjnë me to:

* të paktën 10 punëmarrës, për ndërmarrjet me deri në 100 punonjës;
* 15 punëmarrës, për ndërmarrjet me mbi 100 deri në 200 punonjës; dhe
* 20 punëmarrës për ndërmarrjet me mbi 200 punonjës.

Kur punëdhënësi parashikon të bëjë pushime kolektive nga puna, ai duhet të njoftojë me shkrim organizatën e punëmarrësve, e njohur si përfaqësuese e punëmarrësve.

Punëdhënësi njofton me shkrim ministrinë përgjegjëse për punën për përfundimin e këshillimeve. Ai i dërgon një kopje të këtij njoftimi palës së interesuar. Nëse palët nuk kanë rënë dakord, ministria përgjegjëse për punën i ndihmon ato të arrijnë një marrëveshje, brenda 30 ditëve, duke filluar nga data e njoftimit të përmendur më sipër. Pas përfundimit të afatit 30 ditor, punëdhënësi njofton punëmarrësit që do të pushohen, duke respektuar afatet e njoftimit.

Ministria përgjegjëse për punën nuk mund t’i ndalojë pushimet kolektive. Punëdhënësi që nuk respekton procedurën e pushimit të përshkruar më sipër, detyrohet t’i japë punëmarrësit një dëmshpërblim deri në gjashtë muaj pagë, i cili i shtohet pagës gjatë afatit të njoftimit ose dëmshpërblimit që merret në rast mos respektimi të këtij afati.

Punëdhënësi duhet t’u japë përparësi në rimarrjen në punë punëmarrësve të pushuar nga puna për arsye që nuk kanë të bëjnë me punëmarrësit, nëse ai punëson punëmarrës me kualifikim të krahasueshëm.
