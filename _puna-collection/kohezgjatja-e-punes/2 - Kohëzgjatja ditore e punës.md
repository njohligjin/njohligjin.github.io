---
title: Kohëzgjatja ditore e punës
tag: kohezgjatja-e-punes
published: true
---

### Kohëzgjatja ditore e punës

Kohëzgjatja ditore normale e punës është jo më shumë se 8 orë. Ajo përcaktohet në kontratën individuale të punës ose në atë kolektive, brenda limiteve të kohës javore të punës. Për punëmarrësit nën 18 vjeç kohëzgjatja ditore e punës është jo më shumë se 6 orë në ditë.

Kohëzgjatja ditore e punës përllogaritet brenda 24 orëve (nga ora 0:00 deri në orën 24:00) të së njëjtës ditë, pa përfshirë pushimet. Nuk përfshihet në kohëzgjatjen ditore të punës koha që i duhet punëmarrësit për të ardhur në vendin individual të punës ose për t’u larguar prej saj.

Pushimi ditor është të paktën 11 orë pa ndërprerje brenda ditës ose në rast nevoje për dy ditë rresht. Momenti dhe kohëzgjatja e pushimeve të përditshme caktohen në kontratën kolektive të punës ose në kontratën individuale.

Në rast se punëmarrësi punon të paktën 3 orë gjatë natës, si rrjedhë normale e kohës së tij të përditshme në punë, ose që ka të ngjarë të kryejë një pjesë të caktuar të kohës vjetore të punës gjatë natës, e cila llogaritet nga ora 22:00 deri në orën 6:00 të mëngjesit, ai konsiderohet se kryen punë nate. Kohëzgjatja e punës së natës dhe e punës së kryer një ditë para ose pas saj nuk duhet të jetë më shumë se tetë orë pa ndërprerje. Ato duhet të paraprihen ose pasohen me pushim ditor të menjëhershëm.

Çdo orë pune, pjesë e kohëzgjatjes normale ditore te punës (pra 8 orëshit), e kryer nga ora 19:00 deri në 22:00 jep të drejtën e një shtese mbi pagë jo më pak se 20%. Çdo orë pune e kryer midis intervalit 22:00 dhe 6:00 jep të drejtën e një shtese mbi pagë jo më pak se 50%.
