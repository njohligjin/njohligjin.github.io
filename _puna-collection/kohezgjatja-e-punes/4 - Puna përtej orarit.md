---
title: "Puna përtej orarit (orët shtesë)"
tag: kohezgjatja-e-punes
---

### Puna përtej orarit (orët shtesë)

Me orë shtesë kuptohet çdo orë pune e kryer mbi kohëzgjatjen ditore normale ose javore maksimale të punës. Në rastin e punëmarrësve që punojnë me kohë të pjesshme, orë shtesë quhet edhe çdo orë pune e kryer mbi orarin që është caktuar për të punuar.

Punëdhënësi mund të kërkojë kryerjen e orëve shtesë vetëm nëse është e justifikuar nga rrethanat dhe vetëm për aq sa është e mundur dhe e nevojshme. Në çdo rast, punëdhënësi duhet të mbajë parasysh kushtet vetjake dhe familjare të punëmarrësit. Numri maksimal i orëve shtesë përcaktohet në kontratën kolektive ose kontratën individuale të punës, por nuk mund të jenë më shumë se 200 orë në vit.

Maksimumi i orëve të punës në jave është 48 orë. Nuk mund të kërkohet kryerja e orëve shtesë javore kur punëmarrësi ka kryer tashmë 48 orë pune në javë. Megjithatë, në raste të veçanta, për një periudhë deri në 4 muaj, mund të punohet më shumë se 48 orë në javë, por koha mesatare javore e punës, për këtë periudhë, nuk duhet të jetë më shumë se 48 orë.

Ndalohet kryerja e orëve shtesë të punës nga gratë gjatë shtatzënisë dhe derisa fëmija të mbushë moshën 1 vjeç, si dhe nga personat me aftësi të kufizuar, për shkaqe objektivisht të justifikuara, që lidhen me shkallën e aftësisë së tyre të kufizuar dhe natyrën e punës për të cilën kërkohen orët shtesë.

Punëdhënësi, orët shtesë të punës, duhet t’ia kompensojë punëmarrësit me pushim. Kur ato nuk janë kompensuar me pushim, punëdhënësi duhet t’i paguajë punëmarrësit pagën normale dhe një shtesë jo më pak se 25% të saj, me përjashtim të rasteve kur parashikohet ndryshe në kontratën kolektive. Punëdhënësi në marrëveshje me punëmarrësin, mund të kompensojë orët shtesë të punës me një pushim të paktën 25% më të madh, që i korrespondon kohëzgjatjes së orëve shtesë dhe që jepet brenda 2 muajve nga dita e kryerjes së punës, me përjashtim të rasteve kur parashikohet ndryshe në kontratën kolektive të punës.

Orët shtesë të punës të kryera gjatë pushimit javor ose në ditët e festave zyrtare kompensohen me pushim ose pagë të paktën 50% më të madhe se orët shtesë të bëra ose paga normale, me përjashtim të rasteve kur parashikohet ndryshe në kontratën kolektive.
