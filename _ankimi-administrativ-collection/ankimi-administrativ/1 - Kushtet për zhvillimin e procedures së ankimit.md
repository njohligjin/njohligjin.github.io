---
title: "Kushtet për zhvillimin e procedures së ankimit"
tag: ankimi-administrativ
---

### Si mund të veprohet në rast të shkeljes së të drejtave nga veprimi apo mosveprimi i organeve publike?

Në raste te tilla mund të veprohet si më poshtë:

* kryhet një ankim administrativ, i cili përfshin:
    * Ankimin administrativ ndaj aktit administrativ ose mosveprimit të organit publik për nxjerrjen e aktit brenda afatit të parashikuar; ose
    * Kundërshtimin administrativ ndaj një veprimi tjetër të organit publik;
* kërkohet rishikimi i rastit.

Për të njëjtën çështje, pala nuk mund të ushtrojë për së dyti mjete ligjore administrative.

### Ankimi administrativ kundër një akti administrativ

Akti administrativ mund të jetë individual ose kolektiv. Akti administrativ është individual kur një organ publik, në ushtrimin e funksionit të tij publik shpreh vullnetin e tij ndaj një ose më shumë subjekteve të përcaktuara, duke krijuar, ndryshuar ose shuar një marrëdhënie juridike konkrete. Shprehja e vullnetit mund të kryhet në formë të shkruar në letër ose elektronike, verbale, ose çdo formë tjetër të përshtatshme, përveç rasteve kur parashikohet ndryshe nga ligji.

Akti administrativ kolektiv, i drejtohet një grupi subjektesh, anëtarët e të cilit janë të përcaktuar individualisht ose mund të përcaktohen individualisht mbi bazën e karakteristikave të përgjithshme.

Pra, akt administrativ, quhet çdo urdhër, vendim, apo veprim që merret nga autoritetet administrative për rregullimin e një rasti të veçantë ose rasteve të përgjithshme në sferën e të drejtës publike.

### Çfarë forme dhe përmbajtjeje duhet të ketë ankimi administrativ?

Ankimi duhet të paraqitet me shkrim dhe duhet të përmbajë të dhënat e mëposhtme:

* subjektin që ka paraqitur ankimin;
* organin që do të shqyrtojë ankimin;
* aktin administrativ që kundërshtohet ose aktin administrativ që kërkohet të lëshohet, i cili nuk është nxjerrë;
* objektin dhe shkaqet për të cilat bëhet ankimi.

Emërtimi i dokumentit nuk është i rëndësishëm. Çdo kërkesë drejtuar organit publik vlerësohet si ankim administrativ, edhe nëse nuk mban këtë emër, për aq kohë sa qëllimi i ankimit shprehet qartë në të.

### Cilat janë kushtet për pranimin e ankimit administrativ kundër një akti administrativ?

Ankimi kundër aktit administrativ apo mosnxjerrjes së tij është i pranueshëm nëse plotëson të gjitha këto kushte:

* nuk është përjashtuar shprehimisht nga ligji;
* ankuesi pretendon se të drejtat apo interesat e tij të ligjshme cenohen nga veprimi apo mosveprimi i organit publik dhe ky ankim nuk është kryer më parë për të njëjtën çështje;
* është paraqitur brenda afatit;
* plotëson çfarëdo kushti tjetër të parashikuar shprehimisht në ligj.
