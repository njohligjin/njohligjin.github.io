---
title: "Shitja e energjisë, shërbimet e ujit dhe të telekomunikacionit"
tag: mallrat
---

### Çfarë rregullash zbatohen në lidhje me shitjen e energjisë, shërbimet e ujit dhe të telekomunikacionit?

Shitja e energjisë dhe furnizimi me ujë llogariten në bazë të konsumit real dhe vlerësohen nëpërmjet aparateve matëse. Vlera e konsumit real paraqitet në një faturë, së bashku me çmimin, në mënyrë të qartë, të lexueshme dhe jo të dyshimtë.

Fatura për shërbimet e telekomunikacionit që i shpërndahet konsumatorit, duhet të përmbajë informacion të plotë për listën e numrave të telefonave të thirrur, kohën dhe zgjatjen e telefonatave të bëra, numrin e impulseve dhe çmimin total për periudhën e caktuar.

Faturat duhet t' i dorëzohen konsumatorit pa pagesë në vendin e banimit, në mënyrë zyrtare (me postë ose dorazi) dhe jo më vonë se pesëmbëdhjetë ditë kalendarike përpara afatit të pagesës së tyre.

Konsumatorit i lind e drejta për t’u dëmshpërblyer në rastet e ndërprerjeve teknike, kur nuk është lajmëruar më parë dhe kanë penguar konsumatorin të përdorë këto shërbime për një periudhë më të gjatë se 24 orë, si dhe kur shërbimi i ofruar është me të meta dhe i ka sjellë dëme konsumatorit.
