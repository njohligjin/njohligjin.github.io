---
title: "Përputhja e mallrave me përshkrimin në kontratë"
tag: mallrat
---

### Çfarë karakteristikash duhet të kenë mallrat që konsumatori merr në dorëzim nga shitësi?

Mallrat (sendet e luajtshme) që konsumatori merr në dorëzim nga shitësi, duhet të jenë në përputhje me përshkrimin e dhënë nga shitësi në kontratë, të realizojnë qëllimin për të cilin konsumatori i ka kërkuar, si dhe të paraqesin cilësitë dhe performancën që janë normale për mallra të të njëjtit tip.

### Çfarë konsiderohet si mospërputhje me kontratën dhe cilat janë pasojat që vijnë si rezultat i saj?

Do të vlerësohet si mospërputhje me kontratën dhe mungesa e përputhshmërisë që rezulton nga instalimi jokorrekt i mallrave nga ana e shitësit (për shembull: nga instalimi jokorrekt i një kondicioneri). Nuk kemi të bëjmë me mospërputhje me kontratën kur konsumatori ishte në dijeni për këtë mospërputhje në momentin e lidhjes së kontratës. Shitësi përgjigjet për mospërputhjet që vërehen brenda afatit kohor të dy vjetëve nga çasti i dorëzimit të mallit.

Në rastin e mungesës së përputhjes me kontratën, konsumatori ka të drejtë:

* të kërkojë riparimin e mallit pa pagesë, apo zëvendësimin, në rast se riparimi nuk është i mundur;
* të përfitojë një ulje të përpjesshme të çmimit; ose
* të anulojë kontratën.

Çdo riparim apo zëvendësim kryhet brenda një periudhe të arsyeshme, të rënë dakord ndërmjet palëve, por jo më shumë se 30 ditë kalendarike. Në rast se, edhe pas riparimit, shfaqet sërish e njëjta mospërputhje, konsumatorit i lind e drejta të kërkojë zëvendësimin e mallit në vend të riparimit të përsëritur.

Koha e qëndrimit të mallit gjatë ankesës dhe riparimit i shtohet afatit të garancisë. Asnjë deklaratë garancie, edhe nëse parashikon ndryshe, nuk mund t’i heqë konsumatorit të drejtat e mësipërme.
