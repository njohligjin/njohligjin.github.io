---
title: "Kontrata me konsumatorin"
tag: kontratat
---

### Si duhet të jenë kushtet e vendosura në një kontratë të lidhur me konsumatorin?

Me kontratë do të kuptojmë marrëveshjen e lidhur ndërmjet dy palëve: konsumatorit dhe tregtarit, i cili mund të jetë shitësi, prodhuesi, furnizuesi i mallrave apo i shërbimeve. Disa shembuj të kontratave të tilla janë: kontrata e shitjes me këste, kontrata e shitjes së energjisë elektrike, kontrata për dhënien e një kredie konsumatore, kontrata e shitjes së një pakete turistike, etj.

Një kusht i vendosur në kontratë, i cili është hartuar më parë nga tregtari dhe, si pasojë, konsumatori nuk ka qenë në gjendje të ndikojë në përmbajtjen e kushtit, është i padrejtë në qoftë se shkakton pabarazi të ndjeshme dhe të dallueshme në të drejtat dhe detyrimet e palëve, që rrjedhin nga kontrata, në dëm të konsumatorit. Kur kushti konsiderohet i padrejtë, ai quhet i pavlefshëm nga koha që është lidhur kontrata, por pa ndikuar në vlefshmërinë e kësaj kontrate në tërësi.

Kur në kontratë shkruhen të gjitha ose disa prej kushte që u vendosen konsumatorëve, është e detyrueshme që këto kushte të formulohen në mënyrë të kuptueshme, në gjuhën shqipe dhe të kenë një paraqitje të qartë e të dallueshme. Në rast se ka dyshime rreth kuptimit të kushteve të kontratës, atëherë interpretimi është në favor të konsumatorëve.
