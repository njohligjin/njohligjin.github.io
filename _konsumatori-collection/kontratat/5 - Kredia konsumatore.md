---
title: "Kredia konsumatore"
tag: kontratat
---

### Çfarë është kredia konsumatore dhe cili është rregullimi i saj?

Me anë të marrëveshjes së kredisë konsumatore, kredidhënësi i jep ose premton t’i japë një konsumatori një kredi, në formën e një pagese të shtyrë, huadhënies ose marrëveshjeve të tjera të ngjashme financiare, me interes, që përfshin një shumë totale prej më shumë se 30 mijë lekë dhe më pak se 10 milionë lekë.

Çdo publicitet, në lidhje me marrëveshjet e kredisë duhet të specifikojë: normën e interesit të huasë, shumën totale të kredisë, kohëzgjatjen, shumën totale të pagesës për konsumatorin dhe shumat e pagesave për këstet.

Konsumatori ka të drejtë të heqë dorë nga marrëveshja e kredisë, pa dhënë asnjë arsye, brenda një afati prej 14 ditësh kalendarike, duke filluar nga data e lidhjes së marrëveshjes së kredisë ose nga data kur konsumatori merr dijeni për kushtet kontraktuale, nëse kjo e fundit është e mëvonshme.

Konsumatori ka të drejtë, në çdo kohë përpara afatit të përcaktuar në marrëveshje, të shlyejë plotësisht ose pjesërisht detyrimet e tij, duke përfituar të drejtën e reduktimit të kostos totale të kredisë, që nënkupton zbritjen nga shuma totale e interesit që do të paguante nëse do t’i shlyente detyrimet në kohën e përcaktuar në marrëveshje.

Marrëveshjet e kredisë konsumatore hartohen me shkrim dhe një kopje e saj u jepet palëve.
