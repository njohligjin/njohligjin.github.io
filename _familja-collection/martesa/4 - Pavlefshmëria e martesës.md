---
title: "Pavlefshmëria e martesës"
tag: martesa
---

### Kur është e pavlefshme martesa?

* Kur mungon shfaqja e vullnetit për të lidhur martesë.

  Martesa e cila është lidhur pa qenë të pranishëm të dy ose njëri nga bashkëshortët, ose pa dhënë të dy pëlqimin e lirë në mënyrë të ndërsjellë, përpara nëpunësit të gjendjes civile është e pavlefshme

* Kur martesa është lidhur në lajthim.

  Është e pavlefshme martesa e lidhur në lajthim për bashkëshortin, i cili vëren se personi me të cilin është martuar nuk është ai që dëshironte të martohej (p.sh. është binjaku i tij). Lajthimi mund të jetë edhe për cilësitë themelore të bashkëshortit, të cilat po t’i dinte bashkëshorti tjetër nuk do të lidhte martesë. Një rast i lajthimit në cilësitë thelbësore të bashkëshortit është paaftësia e përhershme seksuale, që duhet të ketë ekzistuar që në kohën e lidhjes së martesës.

* Në kushtet e një sëmundjeje psikike të rëndë, ose zhvillim mendor të metë.

  Sëmundja psikike e rëndë, ose zhvillimi mendor i metë, qoftë edhe i njërit prej bashkëshortëve, që e bën të paaftë për të kuptuar qëllimin e martesës. Gjendja e rëndë duhet të ketë qenë e pranishme në kohën e lidhjes së martesës. Martesa e lidhur në këto kushte është e pavlefshme.

* Kur martesa lidhet nga bashkëshortët nuk ka pasur si qëllim jetesën e përbashkët si burrë e grua.

  Një martesë e cila nuk ka për qëllim krijimin e marrëdhënieve bashkëshortore, nuk mund të jetë e vlefshme, sepse asaj i mungon tërësisht qëllimi natyror dhe përmbajtja morale e martesës. Kjo martesë quhet martesë fiktive, e cila ekziston vetëm në letër për të arritur përmbushjen e një interesi të caktuar. Për ekzistencën e një martese të simuluar është e nevojshme që bashkëshortët jo vetëm të kenë rënë dakord për mungesën e jetesës së përbashkët si burrë e grua, por që ndërmjet tyre nuk duhet të jenë vendosur marrëdhënie të ngjashme me ato që ekzistojnë ndërmjet bashkëshortëve. Pra, nëse vërtetohet që bashkëshortët kanë jetuar si burrë e grua, apo nga kjo martesë kanë lindur fëmijë, nuk mund të flitet më për martesë të simuluar, kështu që martesa mbetet e vlefshme.

* Kur martesa është lidhur në kushtet kur njëri bashkëshort gjendet nën ndikimin e një kanosjeje, në mungesë të të cilës martesa nuk do të lidhej.

  Martesa e lidhur nën kanosje ose kërcënim, mohon të drejtën e bashkëshortit të vendosë lirisht për të lidhur martesë me personin e zgjedhur nga ai. Me kanosje kuptohet vetëm ushtrimi i dhunës psikike dhe jo fizike. Kanosja duhet të jetë serioze, të krijojë bindje se diçka e keqe do të ndodhë në rast refuzimi të lidhjes së martesës.

### Kush mund të kërkojë pavlefshmërinë e martesës?

Të drejtën e padisë për pavlefshmërinë e martesës së lidhur pa pëlqimin e lirë të dy bashkëshortëve ose të njërit prej tyre e kanë të dy bashkëshortët ose bashkëshorti, pëlqimi i të cilit nuk ka qenë i lirë.

Të drejtën e padisë për pavlefshmërinë e martesës së lidhur me kanosje ose me lajthim e ka vetëm bashkëshorti që ka qenë i kanosur ose në lajthim.

Të drejtën e padisë për pavlefshmërinë e martesës për shkak se: (i) nuk ka pasur si qëllim jetesën e përbashkët si burrë e grua; (ii) është lidhur nga personi që nuk ka mbushur moshën për martesë; (iii) është lidhur midis personave me lidhje gjaku ose familjare; (iv) është lidhur gjatë vazhdimit të një martese të mëparshme; e kanë secili nga bashkëshortët, prokurori dhe kushdo tjetër që ka një interes të drejtpërdrejtë e të ligjshëm. Kjo padi mund të ngrihet edhe pas zgjidhjes së martesës.

Kërkesa për pavlefshmërinë e martesës, paraqitet në gjykatën e rrethit gjyqësor, ku bashkëshortët kanë vendbanimin.
