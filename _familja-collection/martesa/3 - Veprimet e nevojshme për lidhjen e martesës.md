---
title: "Veprimet e nevojshme për lidhjen e martesës"
tag: martesa
---

### Cilat janë veprimet që duhen kryer për lidhjen e martesës?

Përpara lidhjes së martesës, bashkëshortët e ardhshëm bëjnë kërkesën për shpalljen e martesës në bashkinë ose komunën ku ata kanë vendbanimin. Shpallja afishohet në vendet e caktuara nga bashkia apo komuna, ku tregohet: (i) identiteti i bashkëshortëve të ardhshëm, (ii) profesioni, (iii) vendbanimi dhe vendqëndrimi, si dhe (iv) vendi ku do të lidhet martesa. Martesa nuk mund të lidhet pa kaluar 10 ditë nga e nesërmja e shpalljes.

Personi që kërkon shpalljen, duhet ti paraqesë nëpunësit civil, certifikatat e lindjes të të dy bashkëshortëve të ardhshëm, si dhe çdo dokument tjetër që provon se nuk ekzistojnë pengesa për lidhjen e martesës.

Me kalimin e afatit 10 ditor, nëpunësi i gjendjes civile, cakton ditën e lidhjes së martesës. Në ditën e caktuar për lidhjen e martesës, nëpunësi i gjendjes civile, pasi bindet për identitetin e bashkëshortëve të ardhshëm, në bazë të akteve dhe të thënieve të dëshmitarëve, si dhe të vetë bashkëshortëve të ardhshëm, në prani të dy dëshmitarëve, u lexon bashkëshortëve të ardhshëm nenet e Kodit të Familjes që përmbajnë të drejtat dhe detyrimet e bashkëshortëve, merr nga secili bashkëshort deklarimin se ata duan të lidhin martesë dhe, pasi merr pëlqimin e tyre, i shpall në emër të ligjit të martuar.

Akti i martesës hartohet menjëherë, nënshkruhet nga bashkëshortët, dëshmitarët dhenëpunësi i gjendjes civile dhe regjistrohet në regjistrin e martesave. Martesa që nukështë lidhur publikisht dhe përpara nëpunësit të gjendjes civile është e pavlefshme.

Akti i martesës është procesverbali i mbajtur nga nëpunësi i zyrës së gjendjes civile në bashki/njësi bashkiake/komunë, ku pasqyrohet vullneti i përbashkët i bashkëshortëve të ardhshëm, i shprehur në prani të nëpunësit të gjendjes civile, sipas përcaktimeve të Kodit të Familjes. Fakti juridik i martesës lind dhe vërtetohet me këtë dokument që hartohet në përputhje me dispozitat ligjore në fuqi e që pasqyron vullnetin e personave, në prani të nëpunësit të gjendjes civile dhe të dy dëshmitarëve.

Në aktin e martesës pasqyrohen treguesit e mëposhtëm:

* zyra e gjendjes civile, ku kryhet akti i martesës;
* numri dhe data e mbajtjes së aktit të martesës;
* numri dhe data e shpalljes së martesës;
* numri dhe data e vendimit të gjykatës;
* vendi i lidhjes së martesës dhe ora;
* identiteti, numri i identitetit të secilit prej bashkëshortëve të ardhshëm;
* vendbanimi /vendqëndrimi para martesës;
* vendbanimi pas martesës;
* mbiemri që do të mbajë pas lidhjes së martesës secili nga bashkëshortët;
* njohja e atësisë ose amësisë së fëmijëve të bashkëshortëve, të lindur para martesës;
* regjimi pasuror martesor i bashkëshortëve;
* numri identitetit, emri, mbiemri dhe vendbanimi i dëshmitarëve;
* numri i identitetit, emri, mbiemri i përkthyesit;
* emri, mbiemri dhe nënshkrimi i nëpunësit të gjendjes civile.

Akti i martesës pasqyrohet në Regjistrin Kombëtar të Gjendjes Civile. Nëpunësi i gjendjes civile, që mban aktin e martesës, bën përditësimin e të dhënave për bashkëshortët e ardhshëm, në faqen përkatëse.
