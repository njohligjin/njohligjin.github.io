---
title: "Cfarë është trashëgimia?"
tag: trashegimia
---


### Cfarë është trashëgimia? 

Trashëgimia është kalimi i pasurisë së personit të vdekur, trashëgimtarëve të tij. Ajo ndahet në trashëgimi me ligj ose me testament.

Trashëgimia me ligj zbatohet kur trashëgimlënësi nuk ka bërë testament, ose kur e ka bërë testamentin vetëm për një pjesë të pasurisë së tij, ose kur testament është tërësisht ose pjesërisht I pavlefshëm.

###	Kur lind e drejta për të kërkuar trashëgiminë?

E drejta për të kërkuar trashëgiminë lind kur trashëgimlënësi vdes, ose kur është shpallur I vdekur sipas nje vendimi gjyqësor.

Ku lind e drejta për të kërkuar trashëgiminë?

E drejta për të kërkuar trashëgiminë lind në vendin ku trashëgimlënësi ka patur vendbanimin e fundit. Nëse vendbanimi I fundit I trashëgimlënësit nuk dihet atëherë trashëgimia mund të kërkohet të hapet në vendin ku ndodhet e gjithë pasuria e trashëgimlënësit ose një pjesë e saj.

### Kush ka zotësi për të trashëguar?

Zotësi për të trashëguar ka personi që në kohën kur I ka lindur e drejta për trashëgimi(kur trashëgimlënësi ka vdekur ose është shpallur I vdekur) është I gjallë, ose është zënë para vdekjes së trashëgimlënësit dhe është lindur I gjallë. 

Prezumohet se ka qenë zënë në kohën që I ka lindur e drejta për trashëgim, ai që ka lindur brenda 300 ditëve nga vdekja e trashëgimlënësit.

###	Kush përjashtohet nga trashëgimi si i padenjë?

Përjashtohet nga trashëgimi si I padenjë:

Ai që me dashje ka vrarë ose ka tentuar të vrasë trashëgimlënësin, bashkëshorten, fëmijët dhe prindërit e tij;

Ai që ka bërë ndaj trashëgimlënësit kallëzim ose dëshmi të rreme, për kryerjen e një vepre penale për të cilën parashikohet dënim me heqje lirie mbi 10 vjet, kur kallëzimi ose dëshmia janë deklaruar të rremë në një gjykim penal;

Ai që me mashtrim, kërcënim e dhunë ka shtyrë trashëgimlënësin që të bëjë, të ndryshojë ose të shfuqizojë testamentin ose ka përpiluar vetë një testament të rremë ose e ka përdorur atë për interesa të tij apo të tjerëve;

Ai që është sjellë ndaj trashëgimlënësit në mënyrë poshtëruese dhe e ka keqtrajtuar atë.

Nëse prindi ose I paralinduri është përjashtuar si I padenjë, kjo nuk sjell përjashtimin e fëmijëve ose të paslindurve të tij, në rastin kur trashëgojnë vetë apo kur vijnë në trashëgim me zëvendësim.

###	A mund të falet padenjësia?

Personi I shpallur si I padenjë mund të falet nga trashëgimlënësi me kushtin që falja të bëhet me akt notarial ose me testament, ose kur falja, ndonëse nuk është bërë shprehimisht, trashëgimlënësi ka shënuar në testament se e ka njohur padenjësinë e megjithatë e cakton atë si trashëgimtar. 
