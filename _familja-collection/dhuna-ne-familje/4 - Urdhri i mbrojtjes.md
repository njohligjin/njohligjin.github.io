---
title: "Urdhri i mbrojtjes"
tag: dhuna-ne-familje
---

### Kush mund të paraqesë kërkesë për lëshimin e një urdhër mbrojtjeje?

Kërkesa për urdhër mbrojtjeje mund të paraqitet nga:

* Vetë viktima;
* Përfaqësuesi ligjor ose avokati i viktimës;
* Policia/Prokurori.

Nëse viktima është i mitur, kërkesën për urdhër mbrojtjeje në emrin e tij mund ta paraqesin:

* prindi ose kujdestari i tij;
* përfaqësuesi ligjor ose avokati i tij;
* të afërmit e tij;
* përfaqësues të zyrës së shërbimeve sociale pranë bashkisë ose komunës, ku ka banimin e përhershëm apo të përkohshëm viktima, kur ata kanë dijeni mbi dhunën e shkaktuar;
* qendrat dhe shërbimet për mbrojtjen dhe rehabilitimin e viktimave të dhunës në familje të njohura/licencuara nga Ministria e Punës, Çështjeve Sociale dhe Shanseve të Barabarta;
* policia apo prokuroria;
* personat ligjërisht përgjegjës për të miturin.

Kërkesa për urdhër të menjëhershëm mbrojtjeje mund të paraqitet nga:

* viktima;
* përfaqësuesi ligjor ose avokati i viktimës;
* policia/prokurori;
* një pjesëtar i familjes së viktimës;
* përfaqësues të zyrës së shërbimeve sociale pranë bashkisë ose komunës, ku viktima ka banim të përhershëm apo të përkohshëm, të cilët kanë dijeni mbi incidentet e dhunës në familje që kanë ndodhur;
* qendra dhe shërbime për mbrojtjen e viktimave të dhunës në familje të përmendura më lart.

### Ku duhet të drejtohet viktima për të kërkuar një urdhër mbrojtjeje?

Për të kërkuar një urdhër mbrojtje të menjëhershëm ose një urdhër mbrojtje mund të drejtohet me kërkese-padi në Gjykatën e Juridiksionit Civil (seksioni familjar) të rrethit ku banon viktima ose dhunuesi.

### Si lëshohet një urdhër mbrojtjeje?

Urdhri i menjëhershëm i mbrojtjes lëshohet me vendim të gjykatës brenda 48 orëve nga paraqitja e kërkesës në rastet kur:

* ekzistojnë bazat për të besuar se i/e padituri/a (dhunuesi/ja) ka kryer ose ka kërcënuar se do të kryejë ndonjë vepër të dhunës në familje; ose
* i/e padituri/a (dhunuesi/ja) paraqet kërcënim të drejtpërdrejtë dhe të menjëhershëm për sigurinë, shëndetin ose mirëqenien e viktimës dhe të anëtarëve të tjerë të familjes së viktimës; ose
* lëshimi i urdhrit të menjëhershëm të mbrojtjes me vendim gjykate është i nevojshëm për të mbrojtur sigurinë, shëndetin, mirëqenien e viktimës apo të anëtarëve të tjerë të familjes së viktimës, që mbrohen me anë të urdhrit të mbrojtjes.

Vendimi gjyqësor për lëshimin e Urdhrit të menjëhershëm të mbrojtjes përmban një ose më shumë prej masave mbrojtëse të parashikuara me ligj. Vendimi gjyqësor për lëshimin e Urdhrit të menjëhershëm të mbrojtjes u njoftohet palëve dhe ekzekutohet menjëherë nga zyra e shërbimit përmbarimor gjyqësor.

Urdhri i menjëhershëm i mbrojtjes është një urdhër i përkohshëm, deri në lëshimin e një urdhri mbrojtjeje, i cili mund të zgjasë disa orë, ose disa ditë por në një maksimum prej jo më shumë se 20 ditësh.

Nëse lëshohet një urdhër i menjëhershëm mbrojtjeje, gjykata duhet të caktojë një seancë dëgjimore brenda 20 ditësh nga lëshimi dhe të vendosë nëse do ta zëvendësojë urdhrin e menjëhershëm me një urdhër mbrojtjeje të zakonshëm ose jo. Të paditurit (dhunuesit) do t’i kërkohet të jetë i pranishëm në seancë, por nëse ai ose ajo nuk paraqitet, seanca do të vazhdojë normalisht për sa kohë i/e padituri/ra është njoftuar. Mosfunksionimi i sistemit postar, nuk përbën arsye për të shtyrë seancën dëgjimore.

**Urdhri i mbrojtjes:** Vendimi për lëshimin e urdhrit të mbrojtjes jepet nga gjykata brenda 15 ditëve nga paraqitja e kërkesë-padisë. Vendimi i gjykatës për lëshimin e urdhrit të mbrojtjes përcakton një sërë masash mbrojtëse nga ato të përmendura më lart, për viktimën/viktimat e dhunës në familje. Gjykata lëshon urdhrin e mbrojtjes nëse gjen prova të mjaftueshme për të besuar se dhunuesi mund të kryejë një veprim dhune në familje ose kur lëshimi i urdhrit të mbrojtjes është i domosdoshëm për të mbrojtur sigurinë, shëndetin dhe mirëqenien e viktimës ose anëtarëve të familjes.

Kohëzgjatja e zbatimit të masave mbrojtëse që përmban vendimi për lëshimin e urdhrit të mbrojtjes mund të jetë deri në 12 muaj me të drejtë shtyrjeje. Ekzekutimi i vendimit për lëshimin e urdhrit të mbrojtjes bëhet mënjëherë pasi vendimi merr formë të prerë.
