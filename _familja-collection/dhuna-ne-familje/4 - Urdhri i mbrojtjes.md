---
title: "Urdhri i mbrojtjes"
tag: dhuna-ne-familje
---

### Kush mund të paraqesë kërkesë për lëshimin e një urdhër mbrojtjeje?

Kërkesa për urdhër mbrojtjeje mund të paraqitet nga:
•	Vetë viktima;

•	Përfaqësuesi ligjor ose avokati i viktimës;

•	Policia/Prokurori.

Nëse viktima është i mitur, kërkesën për urdhër mbrojtjeje në emrin e tij mund ta paraqesin:
•	prindi ose kujdestari i tij;

•	përfaqësuesi ligjor ose avokati i tij;

•	të afërmit e tij;

•	përfaqësues të zyrës së shërbimeve sociale pranë bashkisë ose komunës, ku ka banimin e përhershëm apo të përkohshëm viktima, kur ata kanë dijeni mbi dhunën e shkaktuar;

•	qendrat dhe shërbimet për mbrojtjen dhe rehabilitimin e viktimave të dhunës në familje të njohura/licencuara nga Ministria e Punës, Çështjeve Sociale dhe Shanseve të Barabarta;

•	policia apo prokuroria;

•	personat ligjërisht përgjegjës për të miturin.

Kërkesa për urdhër të menjëhershëm mbrojtjeje mund të paraqitet nga:
•	viktima;

•	përfaqësuesi ligjor ose avokati i viktimës;

•	policia/prokurori;

•	një pjesëtar i familjes së viktimës;

•	përfaqësues të zyrës së shërbimeve sociale pranë bashkisë ose komunës, ku viktima ka banim të përhershëm apo të përkohshëm, të cilët kanë dijeni mbi incidentet e dhunës në familje që kanë ndodhur;

•	qendra dhe shërbime për mbrojtjen e viktimave të dhunës në familje të përmendura më lart.

Në rastin kur kërkesa është paraqitur nga policia/prokuroria, tërheqja e viktimës nga
procesi nuk sjell si pasojë mosgjykimin e çështjes së filluar.


### Ku duhet të drejtohet viktima për të kërkuar një urdhër mbrojtjeje?

Për të kërkuar një urdhër mbrojtje të menjëhershëm ose një urdhër mbrojtje mund të drejtohet me kërkese-padi në Gjykatën e Juridiksionit Civil (seksioni familjar) të rrethit ku banon viktima ose dhunuesi.

### A mund të ndryshohet / ndërpritet një urdhër mbrojtjeje?
Nëse rrethanat kanë ndryshuar rrënjësisht, viktima (përfaqësuesi i saj), dhunuesi ose prokurori, nëse ka marrë pjesë në proces, mund të paraqesë kërkesë për ndryshimin ose ndërprerjen e urdhrit të mbrojtjes. Gjykata vazhdon shqyrtimin e kërkesës dhe në fund vendos:
•	lënien në fuqi të urdhrit të mbrojtjes;

•	ndryshimin e urdhrit të mbrojtjes nëse kjo kërkohet nga rrethanat që kanë ndryshuar rrënjësisht

•	ndërprerjen e tij për shkak të ndryshimit rrënjësor të rrethanave


Viktima ose përfaqësuesi i autorizuar prej saj, 15 ditë para përfundimit të efekteve të urdhrit të mbrojtjes, mund të parashtrojë kërkesën për vazhdimin e tij.Nëse nuk parashtrohet kërkesa, urdhri i mbrojtjes ndërpritet automatikisht në ditën e përfundimit të efekteve të tij.

