---
title: "Njohja e amësisë dhe atësisë për fëmijët e lindur jashtë martese"
tag: amesia-dhe-atesia
---

### Si bëhet njohja e amësisë dhe atësisë për fëmijët e lindur jashtë martese?

Amësia dhe atësia e fëmijës së lindur jashtë martese mund të bëhet në dy mënyra:

* Me anë të njohjes vullnetare
* Me anë të një vendimi gjykate

Njohja e amësisë dhe atësisë sipas mënyrave të sipërpërmendura krijon të drejta dhe detyrime të njëjta sikur të ketë lindur nga martesa, që nga momenti i lindjes së fëmijës.

Fëmija i lindur jashtë martese, merr mbiemrin e prindit, amësia ose atësia e të cilit është njohur më përpara. Në rastin kur amësia dhe atësia njihen në të njëjtën kohë, prindërit vendosin me marrëveshje, se cilin mbiemër do të mbajë fëmija. Në rast mosmarrëveshje midis tyre, fëmijës i vendoset mbiemri i të atit.

Nga njohja e amësisë ose e atësisë së një fëmije të lindur jashtë martese nuk mund të hiqet dorë.

### Kush mund të kundërshtojë njohjen e amësisë dhe atësisë për fëmijët e lindur jashtë martese?

Njohja mund të kundërshtohet nga të gjithë personat që kanë një interes të ligjshëm dhe kanë dijeni se njohja e bërë është e pavërtetë. Kundërshtimin mund ta bëjë dhe personi që ka bërë njohjen, e ëma apo i ati, kur njohja është bërë në kushtet e mashtrimit ose të kanosjes. Të drejtën e kundërshtimit e ka dhe prokurori, në rast se, nga të dhënat që figurojnë në aktet e gjendjes civile, rezulton pavërtetësia e amësisë dhe e atësisë së deklaruar.

### Kush ka të drejtë të kundërshtojë njohjen e amësisë?
Njohja e amësisë mund të kundërshtohet në gjykatë;
•	nga gruaja që kërkon të njihet si nënë;
•	nga fëmija kur bëhet madhor;
•	nga prokurori.

E drejta e padisë nuk u kalon trashëgimtarëve, por gjykimi i filluar më parë mund të vazhdojë nga trashëgimtarët e paditësit.Kjo padi mund të ngrihet edhe kundër trashëgimtarëve të nënës që ka njohur fëmijën.E drejta e padisë për kundërshtimin e amësisë nuk parashkruhet.


