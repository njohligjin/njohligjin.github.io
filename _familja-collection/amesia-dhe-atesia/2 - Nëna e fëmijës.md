---
title: "Nëna e fëmijës"
tag: amesia-dhe-atesia
---

### Kush është nëna e fëmijës së lindur?

Amësia e fëmijës vërtetohet me aktin e lindjes. Ky prezumim se të dhënat që figurojnë në aktin e lindjes janë të vërteta, bazohet në faktin se nëna e fëmijës është gjithmonë gruaja që e ka lindur atë fëmijë.

### Kush ka të drejtë të kundërshtojë amësinë?

Të drejtën për të kundërshtuar amësinë e treguar në aktin e lindjes e ka:

* Gruaja e regjistruar si nëna e fëmijës;
* Gruaja që kërkon të njihet si nënë;
* Fëmija kur bëhet madhor.

E drejta e padisë për kundërshtimin e amësisë nuk u kalon trashëgimtarëve por gjykimi i filluar mund të vazhdojë prej tyre. Kjo padi mund të ngrihet edhe kundër trashëgimtarëve të gruas së regjistruar si nënë, kur kjo e fundit ka vdekur. Subjektet që u lind e drejta për të kundërshtuar amësinë mund ta ushtrojnë këtë të drejtë në çdo kohë.

### Si bëhet njohja e amësisë kur në aktin e lindjes fëmija është i regjistruar me prindër të panjohur?

Në këtë rast, nëna vetë mund të bëjë njohjen e fëmijës. Amësia mund të njihet edhe nga nëna e mitur.

Njohja bëhet:

* para nëpunësit të gjendjes civile, ose
* me testament.

Njohja e bërë nuk mund të tërhiqet mbrapsht, edhe sikur të jetë bërë me testament.

Fëmijët e regjistruar në aktin e lindjes me prindër të panjohur kanë të drejtën të kërkojnë nga gjykata vërtetimin e amësisë.
