---
title: "Procedura për birësimin e një fëmije pranë Komiteti Shqiptar të Birësimit"
tag: biresimi
---

### Cila është procedura që ndiqet për birësimin e një fëmije?

Një fëmijë mund të birësohet nëse kjo gjë vendoset nga gjykata, pasi është marrë pëlqimi paraprak nga “Komiteti Shqiptar i Birësimit”.

### Cila është procedura që ndiqet pranë “Komitetit Shqiptar të Birësimit” për birësimin e një fëmije?

Çdo person i cili është i interesuar të birësojë duhet t’i drejtohet me kërkesë Komitetit Shqiptar të Birësimit. Ky organ mbledh, vlerëson kërkesat për birësim të bërë nga shtetas të huaj dhe vendas, jep informacionet e nevojshme lidhur me plotësimin e dokumentacioneve, bashkëpunon me autoritetet publike dhe private të vendit dhe të huaja për të siguruar mbrojtjen e të miturve.

Në kërkesën për birësim personi duhet të parashtrojë edhe motivet për të cilat dëshiron të birësojë.

Shtetasit shqiptarë, që dëshirojnë të birësojnë fëmijë shqiptarë, i drejtohen drejtpërdrejt Komitetit. Shtetasit shqiptarë, që jetojnë jashtë Republikës së Shqipërisë, mund gjithashtu t'i drejtohen drejtpërdrejt Komitetit, me kusht që vendimi gjyqësor shqiptar i birësimit të njihet në vendin ku ata jetojnë. Ata mund të birësojnë vetëm fëmijë, emrat e të cilëve janë në listat e Komitetit.

Shtetasit e huaj mund t'i drejtohen Komitetit vetëm nëpërmjet autoriteteve qendrore kompetente ose agjencive ndërmjetësuese të vendit të tyre, të njohura si të tilla nga Komiteti. Shtetasit e huaj, që jetojnë prej dy vjetësh në Republikën e Shqipërisë, mund t'i drejtohen drejtpërdrejt Komitetit, vetëm nëse legjislacioni i tyre kombëtar e lejon birësimin.

KOMITETI SHQIPTAR I BIRËSIMIT

MINISTRIA E DREJTËSISË

TIRANË

Web: [http://kshb.gov.al/](http://kshb.gov.al/){:target="_blank_"}

Adresa: Rruga “ Mine Peza” , Pallati 87/3, Shkalla 2,Tiranë.

Tel/Fax: +355 42 22 64 65 , +355 42 22 74 87

E-mail: <info@kshb.gov.al>

### Çfarë dokumentesh duhet të paraqesë aplikanti birësues pranë “Komitetit Shqiptar të Birësimit”?

Aplikanti birësues paraqet në Komitet dokumentacionin e mëposhtëm:

* Kërkesën me motivimin e birësimit;
* Të dhënat personale për marrëdhëniet ndërpersonale të anëtarëve të familjes, informacione për pjesëtarët e familjes dhe qëndrimin e tyre ndaj birësimit;
* Të dhënat për gjendjen civile, si certifikatën e lindjes, certifikatën e martesës, certifikatën e zgjidhjes së martesës ose të vdekjes së bashkëshortit, sipas rastit;
* Vërtetimin e gjendjes gjyqësore;
* Të dhëna për fëmijërinë dhe mënyrën e rritjes;
* Raportin mjekësor dhe historinë mjekësore të familjes;
* Vërtetime të punësimit, të të ardhurave dhe të pasurisë së paluajtshme;
* Vërtetimin e pronësisë së banesës dhe të dhëna për kushtet e banimit;
* Vërtetimin për gjendjen ekonomike dhe sociale;
* Vërtetimin, nga organet e njësisë së qeverisjes vendore të vendbanimit, për sjelljen dhe figurën morale;
* Deklaratën e gatishmërisë së familjarëve dhe të miqve në mbështetje të aplikantit birësues. 
