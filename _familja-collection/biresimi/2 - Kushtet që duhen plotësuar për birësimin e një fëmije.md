---
title: "Kushtet që duhen plotësuar për birësimin e një fëmije"
tag: biresimi
---

### Cilat janë kushtet që duhet të plotësohen për birësimin e një fëmije?

Birësimi bëhet gjithmonë në interes të fëmijës. Ky interes duhet të ekzistojë që nga momenti i birësimit e në vazhdim, edhe pas këtij momenti.

Kushtet që duhet të plotësohen për birësimin e një fëmije janë:

1. Pëlqimi i dhënë nga këto persona:

    * personi që do të birësojë;
    * bashkëshorti i atij që do të birësojë;
    * prindërit biologjik të të miturit (kur është e mundur);
    * i mituri që do të birësohet kur ka mbushur moshën 12 vjeç.   

    Në rastet kur fëmija është i braktisur dhe për këtë shkak nuk ekziston mundësia që prindi të japë pëlqimin, ligji e rregullon këtë situatë nëpërmjet deklarimit të braktisjes së fëmijës së mitur. Kështu gjykata e rrethit mund të deklarojë të braktisur të miturin e strehuar në një institucion të përkujdesjes (shtëpi fëmije apo shtëpi foshnje), ose pranë një personi që e ka marrë për përkujdesje.

    Vendimi i deklarimit të braktisjes do të jepet kur rezulton që nëna dhe babai i të miturit nuk janë interesuar për fëmijën gjatë një viti përpara paraqitjes së kërkesës për deklarimin e braktisjes. Kur i mituri është strehuar në një institucion të përkujdesjes ndaj fëmijëve që nga lindja e tij, deklarimi i braktisjes mund të bëhet pasi të kenë kaluar 3 muaj nga data e lindjes së tij. Pas deklarimit të braktisjes, fëmija mund të birësohet. Kërkesa për deklarimin e braktisjes bëhet nga drejtuesi i institucionit ku ndodhet i mituri ose nga personi që e ka marrë për përkujdesje. Gjykata kur deklaron braktisjen e të miturit rregullon edhe mënyrën e sistemimit të të miturit.

2. Birësuesi mund të jetë çdo person të cilit nuk i është hequr nga gjykata përgjegjësia prindërore, nuk ka zhvillim të metë mendor dhe nuk vuan nga ndonjë sëmundje psikike apo e llojit tjetër që mund të rrezikojë jetën apo shëndetin e të birësuarit, ka garanci si person, se do të kryejë në rregull detyrën e birësuesit në lidhje me mirërritjen, edukimin dhe arsimimin e atij që do të birësohet.
3. Diferenca e moshës ndërmjet të birësuarit dhe birësuesit duhet të jetë të paktën 18 vjet. Nëse birësohet fëmija i bashkëshortit, diferenca e moshës duhet të jetë jo më pak se 15 vjet.
4. I birësuari duhet të jetë i mitur, nën 18 vjeç.
