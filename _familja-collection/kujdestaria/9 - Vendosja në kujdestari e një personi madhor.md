---
title: "Vendosja në kujdestari e një personi madhor"
tag: kujdestaria
---

### Kur vendosen në kujdestari personat madhorë?
Vendosja e personave madhorë në kujdestari bëhet në rastin kur atyre u është hequr apo kufizuar zotësia për të vepruar me vendim gjykate të formës së prerë. Gjykata, në vendimin për heqjen ose kufizimin e zotësisë për të vepruar, cakton dhe kujdestarin për personin që i hiqet ose i kufizohet zotësia për të vepruar.

### Cilat rregulla zbatohen për kujdestarinë e personave madhorë?

Për kujdestarinë e personave madhorë, të cilëve u është hequr ose kufizuar zotësia për të vepruar, zbatohen të njëjtat rregulla si për kujdestarinë e të miturve.

### Cilat janë funksionet e kujdestarit të një personi madhor?

Kujdestari i personit, të cilit i është hequr zotësia për të vepruar, përfaqëson dhe administron pasurinë e tij, ashtu si prindi përfaqëson dhe administron pasurinë e të miturit që nuk ka mbushur moshën katërmbëdhjetë vjeç. Kujdestari i personit, të cilit i është kufizuar zotësia për të vepruar, jep pëlqimin dhe administron pasurinë e tij, ashtu si prindi jep pëlqimin dhe administron pasurinë e të miturit që ka mbushur moshën katërmbëdhjetë vjeç.

Kujdestari i personit, të cilit i është hequr ose kufizuar zotësia për të vepruar, detyrohet të kujdeset për personin dhe sidomos për mjekimin e tij.

### Kur mbaron kujdestaria mbi personin madhor?

Kujdestaria mbi personin madhor, të cilit i është hequr ose kufizuar zotësia për të vepruar, pushon kur kjo zotësi i është kthyer me vendim të gjykatës.
