---
title: "Çfarë cilësish duhet të ketë kujdestari?"
tag: kujdestaria
---

### Çfarë cilësish duhet të zotërojë kujdestari?

Nisur nga rëndësia e marrëdhënies së kujdestarisë, subjekti i cili mund të caktohet kujdestar duhet të konsiderohet i aftë të kryejë përgjegjësinë e ngarkuar, në mungesë të një sërë kriteresh, ekzistenca e të cilave e përjashton atë kryerja e kësaj detyre.

Kështu, nuk mund të caktohet kujdestar personi që:

* është vetë në kujdestari;
* ka konflikt interesash me të miturin;
* nuk ka administrimin e lirë të pasurisë së tij;
* është përjashtuar nga kujdestaria për shkak të deklarimit me shkrim të prindit që ka ushtruar i fundit përgjegjësinë prindërore;
* ka humbur ose i është hequr përgjegjësia prindërore, ose i është hequr detyra e kujdestarit në një rast tjetër;
* është i dënuar me burgim për një vepër penale dhe është gjatë kohës së vuajtjes së dënimit, si dhe kur është dënuar për krime ndaj të miturve;
* ka mbushur moshën 65 vjeç;
* për shkak të gjendjes së tij shëndetësore nuk mund ta ushtrojë me lehtësi kujdestarinë;
* ushtron përgjegjësinë prindërore në më shumë se tre fëmijë;
* është i ngarkuar me më shumë se dy kujdestari;
* nuk jep pëlqimin për të qenë kujdestar.

Edhe pse pengesat ligjore të sipërpërmendura janë pengesa absolute për caktimin e një personi si kujdestar, kjo nuk do të thotë se çdo person që nuk i ka këto cilësi mund të caktohet pa hezitim kujdestar i një fëmije apo një personi pa zotësi të plotë ose të kufizuar për të vepruar.

Personat që nuk i kanë pengesat e sipërcituara janë vetëm kandidatë potencialë për të qenë kujdestar. Gjykata është e detyruar të hetojë e verifikojë mirë rast pas rasti cilësitë e tyre si edhe përshtatshmërinë e çdo kandidati me personin që do të vihet në kujdestari.
