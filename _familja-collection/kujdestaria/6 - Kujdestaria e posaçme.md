---
title: "Kujdestaria e posaçme"
tag: kujdestaria
---

### Kur vendoset kujdestaria e posaçme për të miturin dhe cilat janë funksionet e saj?

"Kujdestaria e posaçme" sikundër nënkuptohet edhe nga vetë emërtimi, është një kujdestari jo e zakonshme, pa shtrirje të gjatë kohore dhe që vendoset për të garantuar interesa të veçanta të personave nën kujdestari. Për shkak të natyrës së saj të veçantë kjo kujdestari, ndryshe nga kujdestaritë e tjera, mund të vendoset nga gjykata edhe në kushtet kur i mituri apo personi pa zotësi të plotë për të vepruar është nën kujdesin e prindërve të tij. Kujdestaria e posaçme vendoset në ato raste kur ka konflikt interesash midis të miturit ose personit pa zotësi të plotë ose të kufizuar për të vepruar dhe prindërve, motrave dhe vëllezërve të tij, apo kujdestarit, ose kur këta të fundit për shkaqe nga të ndryshme pengohen a janë të paaftë të ushtrojnë funksionet e tyre të kujdestarisë.

Pra, kujdestaria e posaçme ka funksione më të kufizuara se kujdestaritë e tjera, por jo më pak të rëndësishme. Funksionet e kujdestarit të posaçëm janë të lidhura me përfaqësimin në veprime juridike të personave të vënë nën kujdestarinë e tij të posaçme. Sidoqoftë është gjykata ajo që do të caktojë funksionet konkrete të çdo kujdestari të posaçëm.

Megjithatë, ligji përmend këto funksione të kujdestarit të posaçëm:

* Përfaqëson të miturin në rastet kur interesi i tij është në konflikt me interesin e kujdestarit.
* Përfaqëson të miturin dhe mund të kryejë të gjitha veprimet që kanë të bëjnë me ruajtjen dhe administrimin e pasurisë në raste urgjente.

Kujdestaria e posaçme mbaron kur pushojnë shkaqet për të cilat është vendosur, me të njëjtën procedurë me të cilën ajo është vendosur. 

Kujdestari i posaçëm caktohet nga gjykata mbi bazën e kërkesës së prindit, të kujdestarit, të afërmve të të miturit, të miturit që ka mbushur moshën katërmbëdhjetë vjeç dhe personave të interesuar.

Mbarimi i kujdestarisë së posaçme bëhet me kërkesën e prindit, të kujdestarit, të afërmve të të miturit, të miturit që ka mbushur moshën katërmbëdhjetë vjeç dhe personave të interesuar.

