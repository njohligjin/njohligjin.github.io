---
title: Vendosja në kujdestari
tag: kujdestaria
published: true
---

### Kur duhet të vendosen të miturit në kujdestari?

Vendosja e të miturve në kujdestari parashikohet në ato raste kur:

* prindërit e tyre janë në pamundësi për të ushtruar përgjegjësinë prindërore;
* për shkak se të dy prindërit kanë vdekur ose nuk njihen;
* prindërit janë shpallur si të pagjetur;
* prindërve iu është hequr përgjegjësia prindërore ose iu është hequr zotësia për të vepruar;
* si dhe për çdo shkak tjetër të pranuar nga gjykata.

### Kush ka të drejtë të kërkojë vendosjen e kujdestarisë mbi të miturin?

Të drejtën për paraqitjen e kërkesës në gjykatë për vendosjen e kujdestarisë mbi të miturin e kanë:

* të afërmit e fëmijës së mitur;
* cilido që merr njoftim për mbetjen e fëmijës pa prindër ose për lindjen e një fëmije me prindër të panjohur;
* vetë i mituri që ka mbushur moshën katërmbëdhjetë vjeç;
* prokurori;
* noteri, i cili në çeljen e një testamenti vihet në dijeni për caktimin e një kujdestari.

### Çfarë duhet të vendosë gjykata në lidhje me kujdestarinë e të miturit?

Gjykata vendos si kujdestar personin e caktuar nga prindi, që ka ushtruar i fundit përgjegjësinë prindërore, me testament ose deklaratë noteriale. Kujdestari i caktuar në këtë mënyrë, nuk është i detyruar të pranojë kujdestarinë.

Gjykata i jep prioritet zgjedhjes së kujdestarit midis paraardhësve (gjyshi, gjyshja, etj), personave të afërt të të miturit, një familjeje kujdestare dhe, si alternativë të fundit, institucionit publik ose privat. Para se gjyqtari të caktojë kujdestarin, duhet të dëgjojë personin e zgjedhur si të tillë dhe të marrë mendimin e të miturit nëse ai ka mbushur moshën dhjetë vjeç.

Caktimi i kujdestarit nga gjykata bëhet duke parë cilësitë e personit kujdestar, të familjes kujdestare të zgjedhur ose të institucionit të përkujdesjes, si dhe pasi ka dëgjuar mendimin e një psikologu, që duhet të jetë i pranishëm gjatë gjykimit.

Në regjistrin e kujdestarisë, që ndodhet pranë gjykatës, regjistrohen vendosja dhe mbarimi i kujdestarisë, përjashtimi ose shkarkimi nga detyra i kujdestarit ose kujdestarit të posaçëm, rezultatet e inventarëve të llogarive të të miturit nën kujdestari dhe të gjitha masat që sjellin ndryshime në statusin vetjak ose pasuror të të miturit.

### Si veprohet me të miturit të cilët nuk kanë të afërm të njohur ose të aftë për të ushtruar detyrën e kujdestarit?

Të miturit të cilët nuk kanë të afërm të njohur ose të aftë për të ushtruar detyrën e kujdestarit, gjykata mund t’i dërgojë në një institucion publik ose privat të licencuar për përkujdesjen e fëmijëve.
