---
title: "Veçoritë e bashkëjetesës"
tag: bashkejetesa
---

### Çfarë është bashkëjetesa?

Bashkëjetesa është bashkimi faktik midis burrit dhe gruas që jetojnë në çift, e karakterizuar nga një jetesë e përbashkët, që paraqet qëndrueshmëri dhe vazhdueshmëri.

### Cilat janë veçoritë e bashkëjetesës?

Bashkëjetesa është jetesa e përbashkët në çift ku partnerët sillen si bashkëshortë. Kjo marrëdhënie ka karakter të qëndrueshëm dhe të vazhdueshëm, që nënkupton jetesën e përbashkët dhe interesa të përbashkëta, ndihmë morale e materiale mes personave që bashkëjetojnë dhe fëmijëve që lindin nga bashkëjetesa. Personat që bashkëjetojnë nuk kanë dhe as ushtrojnë cilësinë ligjore të bashkëshortëve as në lidhje me të drejtat dhe detyrimet reciproke e as atyre kundrejt të tretëve. 
Cilësinë e bashkëjetuesve do ta kenë edhe ata persona të cilët mund të kene lidhur martesë sipas ceremonisë fetare por pa lidhur martesë sipas formës së parashikuar nga Kodi i Familjes.Të njëjtin status do të kenë edhe dy persona martesa e të cilëve është shpallur e pavlefshme, me përjashtim të efekteve që sjell martesa e pavlefshme kur njëri nga bashkëshortët nuk e ka ditur shkakun e pavlefshmerisë së martesës.


