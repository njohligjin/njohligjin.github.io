---
title: "Informacioni që duhet bërë publik edhe pa kërkesë nga individi"
tag: e-drejta-per-informim
---

### Cilat informacione duhet të bëhen publike pa kërkesën e individëve?

Çdo individ ka të drejtë të gjejë informacion, në formate të kuptueshme dhe të aksesueshme lehtësisht në faqet e internetit të autoriteteve publike, për kategoritë e mëposhtme të informacionit:

* Përshkrim të strukturës organizative, të funksioneve dhe të detyrave të autoriteteve publike.
* Tekste të plota të konventave të ratifikuara, ligjet, aktet nënligjore, kode të sjelljes, çdo dokument politikash, manual apo dokumenteve të tjera.
* Informacion se si mund të bëjnë kërkesë për informim, adresat postare dhe elektronike për dërgimin e ankesës dhe procedurat e ankimit të vendimit përkatës.
* Adresat e zyrave të autoriteteve publike, oraret zyrtare të punës dhe kontaktet e koordinatorit për të drejtën e informimit. Koordinatori për të drejtën e informimit është një prej nëpunësve civil të
institucionit që: i mundëson kërkuesit të drejtën për t’u njohur me informacione publike; krijon, mban dhe publikon regjistrat e kërkesave; plotëson kërkesat për informim; dërgon kërkesat në një autoritet tjetër kompetent, verifikon rastet e dhënies së informacionit dhe kryen njoftimet paraprake.
* Të dhënat për kualifikimet dhe procedurat e zgjedhjes, kompetencat dhe detyrat e funksionarëve të lartë të autoritetit publik.
* Mekanizmat që monitorojnë dhe kontrollojnë autoritetin publik, raportet e tyre.
* Të dhëna për buxhetin dhe planin e shpenzimeve për vitin financiar në vijim dhe për vitet e kaluara, raporte vjetore për zbatimin e buxhetit.
* Informacione për procedurat e prokurimit apo procedurat konkurruese të koncesioneve (partneritetit publik privat).
* Shërbimet që autoriteti publik i jep publikut, standardet për cilësinë e shërbimit.
* Çdo mekanizëm dhe procedurë për bërjen e kërkesave dhe ankesave, dhe mundësinë për dhënien e mendimeve që mund të ndikojnë në hartimin e ligjeve apo politikave publike, nga personat e interesuar.
* Regjistrin e kërkesave dhe të përgjigjeve.
* Përshkrim të kategorive dhe formave të ndihmës shoqërore, subvencioneve të dhëna nga autoritetet publike dhe procedurat për ti përfituar ato.
* Informacioni që kërkohet shpesh dhe çdo informacion tjetër që gjykohet i dobishëm nga autoriteti publik.
