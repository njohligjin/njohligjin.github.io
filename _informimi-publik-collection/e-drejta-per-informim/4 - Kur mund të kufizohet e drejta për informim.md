---
title: "Kur mund të kufizohet e drejta për informim?"
tag: e-drejta-per-informim
---

### Kur mund të kufizohet e drejta për informim?

E drejta për informim mund të kufizohet, nëse ky kufizim është i domosdoshëm, proporcional dhe mbron interesa të rëndësishëm, si:

* Të drejtën për një jetë private, respektimi i jetës private, jetës familjare, banesës dhe korrespondencës;
* Sekretin tregtar, të dhëna apo dokumente të cilësuara si informacione të brendshme për shoqërinë tregtare;
* Të drejtën e autorit(e drejta e krijuesit të një vepre për ta riprodhuar atë apo për të lejuar një person tjetër për ta riprodhuar veprën);
* Patentat(kemi parasysh mbrojtjen e shpikjeve të reja që përmbajnë një hap shpikës në krahasim më arritjet e mëparshme, nga kopjimi, shitja apo shpërndarja).

Kjo e drejtë kufizohet me ligj, në rastet kur dhënia e informacionit mund të paraqesë rrezik për një dëm të rëndë që ka lidhje me:

* Sigurinë kombëtare;
* Parandalimin, hetimin dhe ndjekjen e veprave penale;
* Mbarëvajtjen e hetimeve administrative, në kuadër të një procedimi disiplinor;
* Mbarëvajtjen e procedurave të inspektimit dhe auditimit (kontrolleve) të autoriteteve publike;
* Formulimin e politikave monetare dhe fiskale të shtetit;
* Barazinë e palëve në një proces gjyqësor (cenohet barazia mes palëve) dhe mbarëvajtjen e një procesi gjyqësor;
* Këshillimin dhe diskutimin proporcional brenda ose midis autoriteteve publike për zhvillimin e politikave publike;
* Mbarëvajtjen e marrëdhënieve ndërkombëtare ose ndërqeveritare (cenohen raportet diplomatike me shtetet dhe qeveritë e huaja).
