---
title: "Kur mund të kërkohet rishikimi i një vendimi të formës së prerë?"
tag: ankimi
---

Rishikimi shërben për të rihapur gjykimin e një çështjeje që ka marrë formë të prerë në gjykatën e shkallës së parë ose në apel.

Rishikimi mund të kërkohet:
a) kur faktet e vëna në themel të vendimit nuk pajtohen me ato të një vendimi tjetër të formës
së prerë;
b) kur vendimi është bazuar në një vendim të gjykatës civile ose administrative, i cili është
revokuar më pas;
c) kur pas vendimit kanë dalë ose janë zbuluar prova të reja, të cilat vetëm ose së bashku me
ato që janë vlerësuar njëherë, tregojnë se vendimi është i gabuar;
ç) kur vërtetohet se vendimi është dhënë si pasojë e falsifikimit të akteve të gjykimit ose të një
fakti tjetër të parashikuar nga ligji si vepër penale.
d) kur shkaku për rishikimin e vendimit të formës së prerë rezulton nga një vendim i Gjykatës
Europiane për të Drejtat e Njeriut që e bën të domosdoshëm rigjykimin e çështjes.
dh) kur ekstradimi i të dënuarit të gjykuar në mungesë jepet me kushtin e shprehur të rigjykimit të
çështjes
e) kur personi është gjykuar në mungesë sipas ligjit në fuqi dhe kërkon rigjykimin e çështjes.

Kërkesa për rishikim në rastin e vendimit të Gjykatës Evropiane të të Drejtave të Njeriut paraqitet brenda 6 muajve nga njoftimi i vendimit;

Kërkesa për rishikim në rastin e ekstradimit mund të paraqitet brenda 30 ditëve nga data kur personi është ekstraduar.

Kërkesa për rishikim në rastin e gjykimin në mungesë sipas ligjit paraqitet brenda 30 ditëve nga data e marrjes dijeni.

###	Kush mund të kërkojë rishikimin e një vendimi dhe çfarë duhet të përmbajë kërkesa e rishikimit?

Mund të kërkojnë rishikimin:
a) i dënuari, mbrojtësi i autorizuar posaçërisht prej tij ose kujdestari i tij, dhe kur ai ka vdekur,
trashëgimtari ose një i afërm i tij;
b) prokurori pranë gjykatës që ka dhënë vendimin

Kërkesa për rishikim duhet të përmbajë provat që e përligjin dhe duhet të paraqitet, bashkë me dokumentet eventuale, në sekretarinë e gjykatës që ka dhënë vendimin.
