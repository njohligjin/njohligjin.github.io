---
title: "Padia administrative"
tag: ankimi-administrativ
---
### Cili është objekti i një padie administrative ?

Padia ngrihet: 

•	për shfuqizimin tërësisht apo pjesërisht të aktit administrativ; 
•	për ndryshimin, pjesërisht apo tërësisht, të aktit administrativ apo detyrimin e organit publik për të ndryshuar një akt administrativ; 
•	për konstatimin e pavlefshmërisë absolute të aktit administrativ; 
•	për të detyruar organin publik të kryejë një veprim administrativ, që është refuzuar, apo për të cilin organi publik ka heshtur;
•	për konstatimin e paligjshmërisë së veprimit administrativ, që nuk prodhon pasoja juridike, nëse paditësi ka një interes të arsyeshëm për këtë; 
•	për saktësimin e të drejtave dhe të detyrimeve ndërmjet paditësit dhe organit publik; 
•	për detyrimin e organit publik për të kryer apo për të ndaluar kryerjen e një veprimi tjetër administrativ, të nevojshëm për mbrojtjen e të drejtave apo të interesave të paditësit; 
•	për përcaktimin e organit që ka në kompetencën e tij zgjidhjen e çështjes konkrete, duke urdhëruar kur është rasti dhe shfuqizimin e aktit të nxjerrë nga organi jokompetent; 
•	për shpërblimin e dëmit jashtëkontraktor;
•	për zgjidhjen e mosmarrëveshjeve të punës, kur punëdhënësi është një organ i administratës publike. 

### Cilat janë afatet për ngritjen e padisë në gjykatën administrative?
Padia kundër aktit, veprimit, apo mosveprimit administrativ paraqitet në gjykatë brenda 45 ditëve. Ky afat fillon nga:
•	data e njoftimit, të aktit administrativ të organit epror, që ka shqyrtuar ankimin administrativ;
•	data e njoftimit, të aktit administrativ, në rastet kur ky akt ankimohet drejtpërdrejt në gjykatë;
•	data e botimit të aktit administrativ, në rastet kur ligji parashikon detyrimin për botimin e aktit;
•	data e marrjes dijeni për ndërhyrjen e paligjshme të organit publik mbi të drejtat dhe interesat ligjorë të subjektit, me çdo lloj veprimi që nuk plotëson kushtet dhe formën e aktit administrativ;
•	data e mbarimit të afatit ligjor brenda të cilit duhet të ishte nxjerrë akti administrativ;
•	data e mbarimit të afatit ligjor për shqyrtimin e ankimit administrativ, në rastet e mosveprimit të organit më të lartë administrativ.
Në rastet kur akti administrativ nuk përcakton qartë të drejtën e palës për të kundërshtuar aktin administrativ në gjykatë, nëpërmjet padisë, dhe afatin brenda të cilit mund të ngrihet padia, ligji për gjykatat administrative parashikon që afati i ngritjes së padisë është një vit. Në rastin e mosparaqitjes së padisë brenda 1 viti, për arsye se udhëzimet në aktin administrativ nuk japin informacion të saktë për të drejtën e padisë, padia paraqitet edhe pas 1 viti, por në çdo rast, jo më vonë se 30 ditë nga data kur paditësi ka marrë dijeni për ekzistencën e së drejtës së padisë dhe vetëm kur paditësi jep shpjegime të besueshme për ekzistencën e këtyre rrethanave.
Afatet e mësipërme janë të pandryshueshme dhe shkelja e tyre shkakton humbjen e së drejtës së padisë.
### Çfarë duhet të përmbajë një padi administrative ?

Padia duhet të plotësojë kërkesat e neneve 154 e 156 të Kodit të Procedurës Civile siç gjenden edhe në seksionin Procesi Gjyqësor Civil, në këtë faqe. Përveç këtyre kërkesave, paditësi në padi duhet të tregojë saktë: 

•	adresën e tij ose të përfaqësuesit, në të cilën duhet t’i dërgohen nga gjykata njoftimet dhe aktet; 

•	një numër telefoni të tij ose të përfaqësuesit, në të cilin gjykata mund ta njoftojë, një adresë elektronike të tij ose të përfaqësuesit, nëse ka një të tillë, si dhe deklaratën e pranimit të njoftimit me telefon ose në mënyrë elektronike. 

Paditësi, përveç aktit administrativ që kundërshton, nuk ka detyrim t'i bashkëlidhë padisë akte provuese, por, nëse i paraqet ato, duhet të paraqesë edhe kopje të tyre për të paditurin. 
Paditësi është i detyruar të identifikojë saktë veprimin ose mosveprimin administrativ që kundërshton. 

Paditësi është i detyruar të paraqesë listën e personave, që kërkon të thirren në gjykim, me cilësinë e ekspertit apo të dëshmitarit, duke përcaktuar saktë edhe adresën e tyre. 

Paditësi, për çdo ndryshim të mëvonshëm të adresës, numrit të telefonit dhe adresës elektronike të tij ose të përfaqësuesit, detyrohet të njoftojë gjykatën. Shkelja e këtij detyrimi i bën të papranueshme pretendimet për pavlefshmërinë e njoftimit. 

### Ku mund të paraqitet ankimimi i një vendimi në rastin e sigurimit të padisë? 
Me paraqitjen e padisë, paditësi mund t'i kërkojë gjykatës marrjen e masave të sigurimit të padisë, në rastet kur ai tregon se gjatë kohës së nevojshme të procesit, derisa të arrihet në marrjen e vendimit të themelit, ekziston mundësia e ardhjes së një dëmi të rëndë e të pariparueshëm, që rrjedh nga ekzekutimi i veprimit administrativ. Kërkesa për sigurimin e padisë, për shkak të rrethanave të çështjes, mund të paraqitet edhe para ngritjes së padisë. Kundër vendimit të gjykatës për pranimin apo refuzimin e kërkesës për sigurimin e padisë, për heqjen, ndryshimin ose zëvendësimin e vendimit për sigurimin e padisë, mund të bëhet ankim i veçantë në gjykatën më të lartë. 

Ankimi kundër vendimit që lejon masën e sigurimit nuk pezullon ekzekutimin e masës. Ankimi kundër vendimit, me të cilin ndryshohet, zëvendësohet ose hiqet masa e sigurimit, pezullon ekzekutimin e tij. Ankimi kundër vendimeve të mësipërme nuk përbën shkak për pezullimin e gjykimit të çështjes. 

Bazuar në: 

•	Ligji Nr.49/2012 “Për organizimi dhe funksionimin e gjykatave administrative dhe gjykimin e mosmarreveshjeve administrative”

•	Ligji Nr.44/2015 “Kodi i Procedurave Administrative

