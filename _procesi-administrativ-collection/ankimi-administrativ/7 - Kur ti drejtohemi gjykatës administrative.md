---
title: "Kur t’i drejtohemi gjykatës administrative?"
tag: ankimi-administrativ
---
Çdo person i interesuar, i cili pretendon se i është shkelur, mohuar apo cenuar një e drejtë e ligjshme nga një organ i administratës publike, krahas ushtrimit të së drejtës së ankimit administrativ, mund të kërkojë mbrojtjen e të drejtave të tij edhe me anë të një mjeti tjetër ligjor, që është padia e cila ngrihet përpara gjykatës. Si rregull, padia paraqitet pasi është ndjekur më parë rruga administrative. Për të ushtruar të drejtën e padisë, personi duhet të përpilojë vetë ose me ndihmën e një profesionisti, një kërkesë formale, e cila quhet kërkesëpadi. Duhet pasur parasysh fakti që, kërkesëpadia duhet të ketë disa elementë, që janë parashikuar në ligjin “Për organizmin dhe funksionimin e gjykatave administrative dhe gjykimin e mosmarrëveshjeve administrative” dhe Kodin e Procedurës Civile, mosrespektimi i të cilave sjell mospranimin e saj nga gjykata.

### Si ngrihet një padi në gjykatën administrative?
Si rregull, padia në gjykatë ndaj aktit ose veprimit administrativ mund të ngrihet vetëm pasi të jetë ndjekur më parë ankimi administrativ.
Përjashtohen nga ky rregull rastet kur:
•	ligji nuk parashikon organ më të lartë për paraqitjen e ankimit administrativ, ose kur organi më i lartë administrativ nuk është krijuar;
•	ligji parashikon shprehimisht të drejtën për t’u ankuar ndaj veprimit administrativ drejtpërdrejt në gjykatë;
•	organi më i lartë në shqyrtimin e një ankimi administrativ ka cenuar, me vendimin e tij, të drejtat apo interesat personalë të ligjshëm të një personi, i cili nuk ka qenë palë në procedurën administrative.

### Cilat janë vendimet që nuk mund të ankimohen në gjykatë?

Nuk lejohet ankim ndaj vendimeve përfundimtare të gjykatës administrative për padi me objekt: 

•	kundërshtimin e dënimit për kryerjen e kundërvajtjeve administrative, me vlerë më të vogël se njëzetfishi i pagës minimale, në shkallë vendi; 

•	kundërshtimin e aktit administrativ që përmban detyrim në të holla, me vlerë më të vogël se njëzetfishi i pagës minimale, në shkallë vendi; 

•	kundërshtimin e aktit administrativ që ka refuzuar dhënien e detyrimit në të holla, me vlerë më të vogël se njëzetfishi i pagës minimale, në shkallë vendi; 

•	mosmarrëveshjet që lidhen me mbrojtjen e të drejtave, lirive dhe interesave kushtetues dhe ligjorë, që rrjedhin nga sigurimet shoqërore dhe shëndetësore, ndihma ekonomike dhe pagesa e aftësisë së kufizuar, me vlerë më të vogël se njëzetfishi i pagës minimale, në shkallë vendi. 

### Si ekzekutohet një vendim gjyqësor administrativ?

Vendimi përfundimtar i gjykatës administrative, që ka marrë formë të prerë, dhe vendimi për sigurimin e padisë vihen në ekzekutim nga përmbaruesi gjyqësor me kërkesën e palës përfituese. 
Çdo akt i nxjerrë apo veprim i kryer nga organi publik i paditur, pasi vendimi i gjykatës administrative është bërë i ekzekutueshëm, pra mund të vihet në zbatim nga përmbaruesit dhe që është në kundërshtim me urdhrin e vendimit të gjykatës, është absolutisht i pavlefshëm dhe nuk pengon ekzekutimin. 

### Ku paraqitet ankimimi ndaj një vendimi të shkallës së pare të gjykatës administrative?
Ankimimi i një vendimi të gjykatës administrative të shkallës së parë bëhet ne Gjykatën Administrative të Apelit, e cila është e vetmja gjykatë në Shqipëri.
