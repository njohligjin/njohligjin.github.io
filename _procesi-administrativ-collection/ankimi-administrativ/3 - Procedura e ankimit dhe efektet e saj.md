---
title: "Procedura e ankimit dhe efektet e saj"
tag: ankimi-administrativ
---
### Kujt organi mund t’i drejtohet ankimi?
Për aq kohë sa nuk parashikohet ndryshe nga ligji, ankimi kundër një akti administrativ mund t’i drejtohet:
•	organit publik që ka nxjerrë ose ka kompetencë të nxjerrë aktin;
•	organit publik epror të organit që ka nxjerrë ose ka kompetencë të nxjerrë aktin; ose
•	një organi tjetër publik të përcaktuar shprehimisht me ligj.

### Cila është procedura e shqyrtimit të ankimit?
Kur organi publik kompetent vlerëson se ankimi është i pranueshëm dhe plotësisht i bazuar, ai, me një akt të ri administrativ, anulon, shfuqizon ose ndryshon aktin administrativ, ose nxjerr aktin e refuzuar, siç është kërkuar nga ankuesi.
Kur organi publik kompetent vlerëson se ankimi nuk është i pranueshëm dhe plotësisht i bazuar, e përcjell atë për shqyrtim dhe vendimmarrje tek organi epror, së bashku me të gjitha dokumentet përkatëse të dosjes dhe një raport me shkrim mbi qëndrimin e tij.
Organi epror refuzon ankimin nëse ai rezulton të jetë i papranueshëm apo i pabazuar. Refuzimi lëshohet nëpërmjet një vendimi të organit epror, i cili në vetvete përbën një akt administrativ.
Nëse organi epror vlerëson se ankimi është i pranueshëm dhe i bazuar, ai vendos përfundimisht me anë të një vendimi duke anuluar, shfuqizuar apo ndryshuar, plotësisht apo pjesërisht, aktin administrativ, ose duke nxjerrë aktin e kërkuar nga ankuesi.
Nëse nuk është parashikuar shprehimisht ndryshe nga ligji, vendimi i organit epror mund të jetë vetëm në favor të palës ankuese.
Ankimi për mosveprimin administrativ shqyrtohet drejtpërdrejt nga organi epror.
### Brenda cilit afat duhet të njoftohet akti që vendos mbi ankimin?
Përveçse kur parashikohet ndryshe nga ligji, vendimi nxirret dhe i njoftohet ankuesit brenda 30 ditëve nga paraqitja e ankimit. Ky afat mund të zgjatet kur është e nevojshme kryerja e hetimeve administrative shtesë.
Nëse ankuesi, person fizik apo juridik, vdes apo mbaron, gjatë zhvillimit të procedurës administrative, organi publik deklaron të përfunduar procedurën administrative, pa marrë një vendim përfundimtar për çështjen.

