---
title: "Cilat janë palët në një proces gjyqësor administrativ?"
tag: palet-ne-proces
---
Palë në procedurën administrative, është çdo person: 
•	me kërkesë të të cilit ka filluar procedura administrative; 
•	ndaj të cilit ka filluar procedura administrative, ose të cilit i drejtohet apo synohet t’i drejtohet vendimi i procedurës administrative;
•	me të cilin organi publik synon të lidhë apo ka lidhur një kontratë administrative. 

Në çfarë rrethanash mund të ndjekim një proces gjyqësor administrativ?
Një proces gjyqësor administrativ  mund të ndiqet nga:
•	çdo subjekt, që pretendon se i është cenuar një e drejtë apo një interes i ligjshëm nga një veprim apo mosveprim i organit publik; 

•	organi i administratës publike, që pretendon se është cenuar në ushtrimin e kompetencave nga një akt administrativ apo nga një akt nënligjor normativ i paligjshëm, i një organi publik, me të cilin nuk ka lidhje varësie hierarkike. Në këtë rast, organi shtetëror mund të kërkojë zgjidhjen e mosmarrëveshjes së kompetencës dhe/ose shfuqizimin e aktit; 

•	punëmarrësi ose punëdhënësi për mosmarrëveshjet në fushën e marrëdhënieve të punës, kur punëdhënës është një organ i administratës publike; 

•	çdo subjekt që pretendon se është cenuar në të drejtat dhe interesat e tij të ligjshëm për shkak të ndërhyrjeve të paligjshme të organit publik, që nuk kanë formën e aktit administrativ; 

•	çdo shoqatë apo grup interesi që pretendon se është cenuar një interes i ligjshëm publik: 

o	nga një akt normativ; 
o	nga një akt administrativ, në rast se një e drejtë e tillë u njihet me ligj; 

•	çdo subjekt tjetër, të cilit kjo e drejtë i njihet shprehimisht me ligj. 

