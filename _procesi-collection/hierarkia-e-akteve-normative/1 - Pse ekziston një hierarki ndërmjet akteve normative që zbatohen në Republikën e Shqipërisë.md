---
title: "Pse ekziston një hierarki ndërmjet akteve normative që zbatohen në Republikën e Shqipërisë?"
tag: hierarkia-e-akteve-normative
---

	Çdo parashikim juridik është në vetvete një komandë/urdhër. Për rrjedhojë të gjitha rregullat juridike kanë fuqinë e ligjit, janë të detyrueshme dhe respektimi i tyre u imponohet të gjithëve.  Kur ka papajtueshmeri të dispozitave, duhet të dimë cila dispozitë do të mbizotërojë.

	Uniteti dhe koherenca e sistemit juridik do të thotë që normat janë të rregulluara brenda një hierarkie të caktuar. Në këtë mënyrë, secila normë përputhet përsa i takon miratimit dhe përmbajtjes me kërkesat dhe kushtet e normave superiore ndaj tyre. Ky sistem zgjidh konfliktet e normave që kanë shkallë të ndryshme brenda hierarkisë. 

	Sistemi hierarkik korrespondon me “marrëdhënien hierarkike të kompetencave”. Në kuadër të marrëdhënies hierarkike të kompetencave ekzistojnë dy aspekte kryesore të saj, ajo formale dhe materiale.
	Hierarkia formale nënkupton se çdo rregull buron nga një normë hierarkike superiore që autorizon nxjerrjen e saj, ndërkohë që hierarkia materiale nënkupton parimin se dispozita e një norme inferiore nuk duhet të shmangë parimet apo dispozitat e një norme hierarkike superiore.


### Si qëndron ligji në raport me aktet nënligjore?

Ligji:

	Duhet të autorizojë nxjerrjen e akteve nënligjore;

	Të përcaktojë organin kompetent;

	Çeshtjet që duhen rregulluar;

	Si dhe parimet mbi bazë të të cilave nxirren këto akte, sipas nenit 118 të Kushtetutës së Republikës së Shqipërisë.

Aktet normative të Këshillit të Ministrave, të ministrave dhe institucioneve të tjera qëndrore marrin fuqi juridike vetëm pasi botohen në Fletoren Zyrtare, bazuar në nenin 117, paragrafi 1 i Kushtetutës.







