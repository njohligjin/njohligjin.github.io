---
title: "Cilat janë aktet normative në Republikën e Shqipërisë?"
tag: aktet-normative-në-republikën-e-shqipërisë
---
Neni 116 i Kushtetutës së Republikës së Shqipërisë paraqet në mënyrë të renditur aktet normative si vijojnë:

1.	Akte normative që kanë fuqi në të gjithë territorin e Republikës së Shqipërisë:

### A)	Kushtetuta

	Kushtetuta eshte ligji më i lartë në Republikën e Shqipërisë, i cili vendos themelet për organizimin dhe funksionimin e pushtetit shtetëror, duke vendosur parime dhe rregulla mbi përcaktimin e kufijve të drejtuesve të pushtetit dhe mënyren e ushtrimit të tyre. 

	Si në aspektin material dhe në atë formal, Kushtetuta eshte nje tekst i shkruar. 

	Perveç parimeve mbi organizimin e pushtetit shtetëror, Kushtetuta parashikon të drejtat dhe liritë themelore të njeriut, ku nëpërmjet sanksionimit të tyre siguron edhe mbrojtjen e këtyre të drejtave dhe lirive.

### B)	Marrëveshjet Ndërkombëtare të Ratifikuara

Aktet nëpërmjet të cilave shtetet dhe subjektet e tjera të së drejtës ndërkombëtare përcaktojnë rregulla sjelljeje si dhe të drejta e detyrime quhen marrëveshje ndërkombëtare. Marreveshje ndërkombëtare quhen aktet të cilat, emërtohen: 

	Traktat;
	Konventë;
	Pakt;
	Deklaratë;
	Akord;
	Protokoll.

Kushtetuta në nenet 5, 116 dhe 122 parashikon se RSH zbaton të drejtën ndërkombëtare të detyrueshme per të. Marrëveshjet ndërkombetare të ratifikuara bëjnë pjesë në sistemin e brendshëm juridik dhe kanë fuqi përpara ligjeve.

Neni 122 i Kushtetutës parashikon që çdo marrëveshje ndërkombëtare e ratifikuar përbën pjesë të sistemit të brendshëm juridik, pasi botohet ne Fletoren Zyrtare. Ajo zbatohet në mënyrë të drejtpërdrejtë, perveç rasteve kur nuk është direkt zbatueshme dhe zbatimi i saj kërkon nxjerrjen e një ligji.

Një marrëveshje ndërkombëtare e ratifikuar me ligj ka epërsi mbi ligjet e vendit që nuk pajtohen me të.

### C)	Ligjet (shpjeguar në seksionin “Çfarë është ligji”)

### D)	Aktet normative të Këshillit të Ministrave

	Aktet Normative të Këshillit të Ministrave kanë të njëjtën vlerë me ligjin e zakonshëm, kur nxirren në rast nevoje e urgjence sipas nenit 101 të Kushtetutës së Republikës së Shqipërisë.

	Ato veprojnë brenda një afati prej 45 ditësh.

	Nëse nuk miratohen nga Kuvendi brenda këtij afati, këto akte humbasin fuqinë e tyre juridike që nga fillimi.

2.	Akte që nxirren nga organet e pushtetit vendor dhe kanë fuqi vetëm brenda territorit, në të cilin ushtrojnë veprimtarinë e tyre këto organe.

3.	Aktet normative të ministrave dhe të organeve drejtuese të institucioneve të tjera qendrore, të cilat kanë fuqi në të gjithë territorin e Republikës së Shqipërisë por brenda kufijve, në të cilët shtrihet juridiksioni i tyre.

Pika 2 & 3 përfshijnë ato akte, të cilat cilësohen si akte ligjore nga neni 116 i Kushtetutës së Republikës së Shqipërisë. Aktet nënligjore janë të gjitha aktet normative që nxirren nga organet e parashikuara në Kushtetutë, në bazë dhe për zbatim të ligjeve, duke respektuar parimin e ndarjes së pushteteve ndërmjet pushtetit legjislativ dhe atij ekzekutiv. 

	Aktet nënligjore marrin emertime të ndryshme në varësi të organit qe i nxjerr.

	Aktet e Keshillit të Ministrave marrin formën e vendimeve dhe udhëzimeve sipas nenit 100, paragrafi 5 i Kushtetutës.

	Aktet e ministrit marrin formën e urdhrave dhe udhëzimeve sipas nenit 102, paragrafi 4 i Kushtetutës.

	Aktet e organeve të njësive të qeverisjes vendore nxirren në formën e urdhëresave, vendimeve apo urdhrave.



