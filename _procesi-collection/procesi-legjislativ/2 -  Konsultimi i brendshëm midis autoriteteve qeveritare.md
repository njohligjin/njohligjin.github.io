---
title: "Konsultimi i brendshëm midis autoriteteve qeveritare"
tag: procesi-legjislativ
---

Në bazë të nenit 24, paragrafi 1 të ligjit të Këshillit të Ministrave, ministria që merr iniciativën ligjore duhet të dërgojë projektligjin së bashku me relacionin për objektin, qëllimin dhe përmbajtjen e ligjit, tek ministritë dhe institucionet e tjera qeveritare të interesuara. 
Ministritë dhe institucione te tjera mund të kerkojne qe materiali t’u dërgohet atyre nëse kanë interes dhe nuk janë konsultuar paraprakisht nga ministria propozuese. Ministria përgjegjëse gjithashtu është e detyruar të paraqesë projektligjin tek Ministria e Drejtësisë për të marrë mendim mbi ligjshmërinë e formës dhe përmbajtjes së ligjit sipas nenit 24, paragrafi 2 i ligjit të Këshillit të Ministrave. Duhet të theksohet se mosparaqitja e projektligjit në Ministrinë e Drejtësisë përpara se ai të kalojë për miratim në Këshillin e Ministrave duhet të rezultojë në kthimin e projektligjit nga Sekretari i Përgjithshëm i Këshillit të Ministrave tek ministria propozuese për veprimet e duhura. Shqyrtimi i projektligjeve nga Ministria e Drejtësisë ka dy qëllime kryesore:
1.	Së pari, duhet të vlerësohet përmbajtja e projektligjit për sa i takon pajtueshmërisë së tij me Kushtetutën, parimet e përgjithshme ligjore si edhe konventat ndërkombëtare 
2.	Së dyti, duhet të bëhet një vlerësim teknik i mënyrës sesi është hartuar projektligji. Ky përfshin vlerësimin nëse teksti i ligjit është përgatitur siç duhet, si dhe nëse struktura e projektit është ajo e duhur dhe nëse relacioni shpjegon në mënyrë të kuptueshme arsyet e nxjerrjes së projektligjit. 
Projektligjet me implikime ekonomike apo financiare duhet të dërgohen edhe në Ministrinë e Financave dhe Ekonomisë.
Projektligjet duhen dërguar edhe në Ministrinë e Integrimit, e cila ka detyrimin që të vlerësojë përputhshmërinë e tyre me legjislacionin e BE-së.
Kur gjatë konsultimit të brendshëm lindin vështirësi ose mendime të ndryshme, këto duhet të zgjidhen me debat të drejtpërdrejtë. Në përfundim të konsultimit të brendshëm, ministria përgjegjëse duhet të rishikojë projektligjin në dritën e komenteve të marra, dhe duhet të informojë palët e konsultuara lidhur me rezultatin e rishikimit. 
Duhet mbajtur parasysh se projektligji i paraqitur në Këshillin e Ministrave, që nuk përmbush parashikimet e Ligjit të Këshillit të Ministrave, mund t’i kthehet nga Sekretari i Përgjithshëm i Këshillit të Ministrave, ministrisë propozuese për të kryer veprimet e duhura.
