---
title: "Procedura parlamentare"
tag: procesi-legjislativ
--- 
Projektligji i shoqëruar me relacionin përkatës, i dërgohet Kuvendit dhe Kryetari i Kuvendit urdhëron menjëherë shpërndarjen e kopjeve të tyre deputeteve. Kopje të projektligjit i vihen në dispozicion përfaqësuesve të medias dhe personave të tjerë të interesuar me kërkesën e tyre. Një projektligj nuk mund të futet në rendin e dites pa kaluar të paktën një afat 2 javor nga dita e paraqitjes së tij, me përjashtim të rasteve kur në Rregulloren e Kuvendit parashikohet ndryshe.
5/1. Shqyrtimi në Komisione
Komisionet i shqyrtojnë projektligjet sipas një radhe të përgatitur nga kryesia e komisionit, por që duhet të përkojë me programin dhe kalendarin e punimeve të Kuvendit. Komisioni përgjegjës për shqyrtimin e çështjes cakton relatorin ose relatoret e çështjes. 

Komisioni përgjegjës fillimisht kryen diskutimin në parim të projektligjit ose të çështjes. Relatori paraqet vlerësimin e përgjithshëm për projektligjin ose çështjen që diskutohet dhe, nëse e sheh të arsyeshme, i propozon komisionit të kërkojë mendimin e Këshillit për Legjislacionin. Kryetari i komisionit, pas dëgjimit të relatorit, fton anëtarët e komisionit për pyetje drejtuar nismëtarëve të projektligjit dhe relatorit dhe, pas kësaj, deklaron të hapur diskutimin në parim për projektligjin. Në përfundim të diskutimit në parim, komisioni vendos për miratimin në parim ose mosmiratimin e projektligjit. Ne rast se komisioni përgjegjës miraton në parim projektligjin, ai fillon shqyrtimin dhe votimin nen për nen të tij.

Kur komisioni përgjegjës vendos mosmiratimin në parim të projektligjit, ose kur mendimi i Këshillit për Legjislacionin është për mosmiratimin në parim të tij, çështja vendoset për diskutim në seancë plenare. Kur Kuvendi në seancë plenare vendos miratimin në parim të projektligjit, komisioni përgjegjës fillon shqyrtimin nen për nen të tij në mbledhjen më të parë.
