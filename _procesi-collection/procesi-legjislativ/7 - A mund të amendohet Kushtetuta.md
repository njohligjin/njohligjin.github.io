---
title: "A mund të amendohet Kushtetuta?"
tag: procesi-legjislativ
---

Amendimi i Kushtetutës realizohet sipas një procedure të veçantë të parashikuar në nenin 177 të saj. Fillimisht, nisma për rishikimin e Kushtetutës mund të ndërmerret nga jo më pak se një e pesta (1/5) e anëtarëve të Kuvendit, por asnjë rishikim i Kushtetutës nuk mund të ndërmerret përgjatë kohës kur janë vendosur masat e jashtëzakonshme.
 
Projekt-amendamenti duhet të miratohet nga jo më pak se dy të tretat (2/3) e të gjithë anëtarëve të Kuvendit. Amendamenti kushtetues i miratuar i nënshtrohet referendumit, kur një gjë e tillë kërkohet nga një e pesta (1/5) e të gjithë anëtarëve të Kuvendit.
Presidenti i Republikës nuk gëzon të drejtën të kthejë për rishqyrtim ligjin e miratuar nga Kuvendi për rishikimin e Kushtetutës, në ndryshim nga ligjet e tjera qe miraton Kuvendi.

Ligji i miratuar me referendum shpallet nga Presidenti i Republikës dhe hyn në fuqi në datën e parashikuar në këtë ligj.

Rishikimi i Kushtetutës për të njëjtën çeshtje nuk mund të ndërmerret përpara se të ketë kaluar një vit nga dita e rrëzimit të projektligjit në Kuvend dhe jo më përpara se të kenë kaluar 3 vjet nga dita e rrëzimit të tij në referendum.


