---
title: "Konsultimi i jashtëm"
tag: procesi-legjislativ
---
Konsultimi i jashtëm
Për ta bërë procesin legjislativ sa më transparent, duhet të mundësohet konsultimi me një rreth të gjerë ekspertësh të jashtëm, grupesh interesi dhe organizatash joqeveritare, si edhe shoqerinë civile dhe publikun në përgjithësi. 
Konsultimi i jashtëm mundëson që një numër i madh personash dhe institucionesh të kontribuojnë në përgatitjen e legjislacionit dhe krijon mundësinë per t’u njohur me pikepamjet e subjekteve të prekur nga ligji. Me qëllim që të nxitet vendimmarrja e hapur, transparente dhe demokratike, është e rendesishme që qytetarët të kenë akses të lirë në legjislacion si dhe të informohen gjerësisht mbi të. Efektiviteti i ligjit varet nga mbështetja që merr nga të interesuarit dhe kjo rrjedhimisht nënkupton nevojën për konsultime të gjera. Është e rëndësishme që të dihet qëndrimi i atyre që do të preken nga projektligji i propozuar pasi, kur konsultimi i duhur është bërë para se legjislacioni të miratohet, ai pranohet me më lehtësi dhe për rrjedhojë do të jetë me efektiv. 
Natyrisht qe nuk është e mundur të specifikohen të gjitha palët e jashtme të cilat duhët të konsultohen lidhur me një projektligj të caktuar. Si rregull i përgjithshëm, palët me të cilat duhet të bëhet konsultimi janë të gjithë subjektet, si autoritetet publike ashtu edhe organizmat private, që preken nga projektligji nga pikepamja praktike ose në një nivel më të pergjithshëm lidhur me parimet ose qellimet e tij. Konsultimi mund të realizohet në tre mënyra të ndryshme dhe zgjedhja e secilës prej tyre varet nga strategjia që ndjek projektligji.
A)	Konsultimi me anë te ftesës ka një fokus më të ngushtë dhe jep mundesinë që konsultimi të strukturohet në mënyrën më të dobishme për përparimin e iniciativës legjislative. Niveli i përgjigjeve nga pjesëmarrësit e ftuar në konsultim ka të ngjarë të jetë me i lartë sesa në një konsultim të hapur për publikun, dhe përgjigjet e marra janë me të kualifikuara dhe më të sofistikuara .
B)	Konsultimi me publikun e gjerë ka një fokus më pak të përqendruar, por pjesëmarrësit në të nuk janë paracaktuar nga ministria. Praktika ka treguar se përgjigjet janë më pak të kualifikuara dhe më shumë voluminoze.
C)	Rasti i tretë është edhe kombinimi i të dy llojeve të konsultimit. Të dyja sistemet e ndryshme duhet të krijohen paralelisht dhe te ndiqen rigorozisht për administrimin e përgjigjeve. 
Konsultimi është një fazë me rëndësi për transparencën e vendimmarrjes dhe prandaj standardet më të larta të kësaj të fundit duhet të zbatohen lidhur me të. Një konsultim i organizuar keq jo vetëm që mund të mos jetë produktiv por mund të pengojë pranimin e legjislacionit. Për këto arsye, konsultimi duhet të sigurojë trajtim të mjaftueshëm dhe të barabartë të të gjitha palëve pjesëmarrëse në procesin e konsultimit. 
Një situatë delikate krijohet kur administrata duhet të tregojë paanshmëri dhe ndershmëri me zgjidhjet politike që bën, duke siguruar ndarjen e duhur midis legjislatorit dhe atyre që kanë një interes të veçantë për miratimin e legjislacionit në fjalë. 
Është thelbësore që të bëhen analiza të kujdesshme komenteve të parashtruara si rezultat i konsultimit. Në vlerësimin e komenteve është e nevojshme të merret në konsideratë fizibiliteti objektiv i propozimeve të bera; si qëndrojnë këto propozime në lidhje me propozimet e tjera të parashtruara dhe sa e lehte do të ishte të perfshihen ato në strukturën e propozuar të projektligjit. Është e rëndësishme që palëve të konsultuara t’u kthehet informacion i mjaftueshëm lidhur me trajtimin dhe vlerësimin e komenteve të parashtruara prej tyre nga autoritetet përkatëse.
