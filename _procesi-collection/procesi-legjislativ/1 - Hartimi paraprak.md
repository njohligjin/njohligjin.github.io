---
title: "Hartimi paraprak"
tag: procesi-legjislativ
---
Hartimi paraprak
Ligjet janë rezultat i një procesi të gjatë kompleks ndërveprimi dhe bashkëpunimi mes aktorëve të ndryshëm pjesëmarrës në procesin legjislativ. Në këtë mënyrë, cilësia e ligjeve varet nga organizimi i gjithë procesit legjislativ dhe bashkepunimit mes këtyre aktorëve. 
Procesi legjislativ fillon me hartimin paraprak të ligjit 
Në pjesën më të madhe të rasteve, administrata shtetërore e kryen vetë hartimin paraprak të projektligjit pa pjesëmarrjen e ekspertëve të jashtëm në ato raste kur ajo ka burimet e nevojshme njerëzore dhe kur çeshtja qe do të rregullojë projektligji nuk kërkon përdorimin e burimeve apo njohurive nga jashtë. Në përputhje me këtë, projektligjet që nga pikëpamja faktike dhe politike, konsiderohen të thjeshtë, përgatiten vetëm në ministrinë ose ministritë përgjegjëse. E njëjta gjë mund të ndodhë edhe në rrethanat kur legjislacioni është urgjent. Pra, nga pikëpamja praktike puna hartuese mund t’i lihet një zyrtari ose një numri të kufizuar zyrtarësh të ministrisë. Nëse është e nevojshme, këta persona mund te mbajne lidhje joformale me zyrtarët e institucioneve të tjera. 
Grupet e punës, të cilat mund të përfshijnë persona nga jashtë administratës publike, ngrihen kur fusha që mbulon legjislacioni i propozuar është e gjerë ose kur legjislacioni synon të vendosë ose të ndryshojë parime themelore.  Grupet e punës kanë përparësi të ndjeshme. Nëse grupi krijohet në mënyren e duhur, do të bëhet e mundur që të përfaqësohen interesat e institucioneve të tjera të interesuara dhe që grupi të ketë njohuritë e mjaftueshme të problemit. Duke parashtruar dhe diskutuar të gjitha pikepamjet mbi problematikën që trajtohet, ulet rreziku që projektligji të refuzohet ose të kritikohet në një fazë të mëvonshme të procesit. Grupi i punës ngrihet me urdhër të Kryeministrit ose me akt të ministrit përgjegjës. 
Grupi i punës raporton tek institucionet që e kanë krijuar, zakonisht tek ministri pergjegjës. Megjithatë, mund të parashikohet një shkallë pavaresie nga ministria duke detyruar grupin e punës të raportojë direkt tek Keshilli i Ministrave. Në bazë të raportit, institucioni vendos për procedurat vijuese dhe nëse raporti i grupit të punës duhet publikuar ose jo.
