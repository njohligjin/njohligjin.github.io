---
title: "Shpallja nga Presidenti dhe botimi"
tag: procesi-legjislativ
--- 
Mbas miratimit te projektligjit, ai i dërgohet Presidentit të Republikës, i cili duhet ta shpallë atë brenda 20 ditëve nga paraqitja e tij. Presidenti ka të drejtë ta ktheje për rishqyrtim ligjin vetëm një herë. Dekreti për rishqyrtimin e një ligji e humbet fuqinë, kur kundër tij votojne shumica e të gjithë anëtarëve të Kuvendit. Në rast se Presidenti nuk e shpall ose nuk e kthen ligjin për rishqyrtim brenda 20 ditëve nga paraqitja e tij, atëherë ligji quhet i shpallur. Kur ligji kthehet për rishqyrtim, Kryetari i Kuvendit e kalon menjëherë ate për shqyrtim në komisionin përgjegjës, që e ka shqyrtuar fillimisht. Komisioni përgjegjës e shqyrton dekretin vetëm për çështjet e paraqitura nga Presidenti.
Sipas Nenit 117 të Kushtetutës ligjet dhe aktet normative të Këshillit të Ministrave, të ministrave dhe të institucioneve të tjera qëndrore marrin fuqi juridike vetëm pasi botohen në Fletoren Zyrtare. Si rregull ligjet hyjnë në fuqi 15 dite nga dita e publikimit te tyre ne Fletoren Zyrtare, ne baze te nenit 84, paragrafi 3 te Kushtetutes, ose në një tjetër date te mevonshme, kur këtë e parashikon shprehimisht vetë ligji në fjalë.
Botimi i ligjeve në Fletoren Zyrtare ka dy funksione. Se pari, kjo i bën ligjet, dhe aktet e nxjerra në zbatim të tyre, të detyrueshme dhe taksative dhe se dyti, i bën këto ligje të njohura për administratën dhe qytetarët. Prandaj botimi në Fletoren Zyrtare është një kusht paraprak që dispozitat legjislative ose rregullimet ligjore të prodhojnë efekte juridike. 
Në rastet e masave të jashtëzakonshme, si dhe në rast nevoje e urgjence, kur Kuvendi vendos me shumicën e të gjithë anëtarëve dhe Presidenti i Republikës jep pëlqimin, ligji hyn në fuqi menjëherë, vetëm pasi të jetë njoftuar publikisht. Ligji duhet të botohet në numrin më të parë të Fletores Zyrtare.
