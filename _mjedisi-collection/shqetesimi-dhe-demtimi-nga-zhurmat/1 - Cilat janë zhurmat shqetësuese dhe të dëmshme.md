---
title: "Cilat janë zhurmat shqetësuese dhe të dëmshme"
tag: shqetesimi-dhe-demtimi-nga-zhurmat
---

Çdo shtetas ka të drejtë të mbrohet dhe të përfitojë mbrojtje nga organet shtetërore nga efektet e dëmshme të zhurmës mjedisore. Mbrojtja zbatohet për zhurmën, ndaj së cilës njerëzit ekspozohen në mjedisin ku ndodhen, në zona të banuara, në mjediset e institucioneve publike, në parqe publike dhe hapësira të tjera, të qeta, çlodhëse, në zona të qeta në natyrë, në institucionet për fëmijë, institucione shëndetësore, arsimore, kulturore, fetare dhe në mjedise të tjera të ngjashme me to.

### Cilat janë burimet e zhurmës?

Burim zhurme është çdo makinë, mjet pune, mjet transporti, proces teknologjik, aparaturë, që lëshon zhurmë, dhe veprimtaritë sportive e argëtuese.

### Çfarë do të konsiderojmë një zhurmë shqetësuese dhe të dëmshme?

Do të konsiderohen të tilla zhurmat që dëgjohen në zonat ku banojnë njerëzit, në mjediset e institucioneve publike, në parqe publike dhe hapësira të tjera të qeta, në institucionet për fëmijë, institucionet shëndetësore, arsimore, kulturore, fetare dhe në mjedise të tjera të ngjashme me to, të cilat tejkalojnë nivelin e zhurmës që është përcaktuar si i lejueshëm për secilën nga zonat.

Zhurma normale përgjatë natës duhet të jetë 35 decibel (db) maksimumi deri në 40 decibel (db) dhe gjatë ditës ajo duhet të jetë rreth 55 db deri në 65 db. Nëse tejkalohet ky nivel, organet shtetërore janë të detyruara të shqyrtojnë situatën dhe të kërkojnë marrjen e masave për zbutjen e atyre zhurmave. Masat konkrete ndërmerren në bazë të matjes, llogaritjeve dhe monitorimeve të nivelit të zhurmës. Në rast se kundërshtohet zbatimi i këtyre masave, organet shtetërore bashkëpunojnë me Policinë e Shtetit dhe me policinë e bashkisë.
