---
title: "Masa administrative dhe gjoba"
tag: shkeljet
---
### Çfarë kuptojmë me masë administrative me gjobë dhe si përcaktohet ajo?

Masa administrative me gjobë konsiston në pagesën e një shume parash ndërmjet një kufiri minimal dhe një kufiri maksimal sipas rastit. Kjo masë vendoset në bazë të rëndësisë së shkeljes, punës së kryer nga personi për mënjanimin ose zbutjen e pasojave të shkeljes, si dhe personalitetit dhe kushteve të tij ekonomike.

Vlera e masave administrative me gjobë rishikohet çdo dy vjet nga autoritetet kompetente duke iu referuar kushteve ekonomike mesatare në vend.

### A transmetohet detyrimi i pagesës së gjobës te trashëgimtarët?

Detyrimi i pagesës për masat administrative me gjobë nuk i transmetohet trashëgimtarëve.

### Si veprohet kur ndodh një shkelje administrative?

Kur ndodh një shkelje e dënueshme me masë administrative me gjobë, përpilohet një procesverbal që i adresohet shkelësit dhe personit që është i detyruar solidarisht të paguajë shumën, kur këta janë të identifikueshëm. Një kopje e procesverbalit i dorëzohet shkelësit dhe një tjetër zyrës nga e cila varet polici rrugor.
