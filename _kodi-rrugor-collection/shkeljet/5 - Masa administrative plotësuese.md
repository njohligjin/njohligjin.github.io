---
title: "Masa administrative plotësuese"
tag: shkeljet
---

### Çfarë janë masat administrative plotësuese të masave administrative me gjobë?

Masat administrative plotësuese ndahen në:

* masa në lidhje me detyrimet për kryerjen e një veprimtarie të caktuar, ose për pezullimin a ndalimin e një veprimtarie të caktuar;
* masa që kanë të bëjnë me mjetin, si p.sh. konfiskimi apo bllokimi i mjetit në pikat e caktuara të grumbullimit;
* masa që kanë të bëjnë me dokumentet e qarkullimit dhe lejedrejtimin.

Me vdekjen e personit të ngarkuar me gjobë ndërpritet çdo procedurë për ekzekutimin e saj. Në qoftë se i është sekuestruar mjeti ose tërhequr lejeqarkullimi ose lejedrejtimi, organi kompetent bën kthimin e menjëhershëm të mjetit trashëgimtarëve.

### Pezullimi i lejes së drejtimit

Pezullimi i lejes së drejtimit bëhet nga organet e policisë në rast të shkeljeve të normave të qarkullimit, si:

* nga shkelja e normave të kodit rrugor shkaktohet një dëmtim i personit deri në humbje jete nga pakujdesia;
* personi që zotëron materialisht një mjet, ia beson atë ose ia jep ta drejtojë një personi të papajisur me lejedrejtimi;
* personi drejton një mjet për të cilin duhet një leje drejtimi e ndryshme nga ajo që zotëron ose drejton një mjet të shërbimit publik i pajisur me leje drejtimi por jo me çertifikatë aftësie profesionale;
* në rast humbje të përkohshme të aftësive fizike dhe psikike (pezullim pa afat deri në rifitimin e aftësive);
* kur tejkalohet me më shumë se 20 km/orë kufiri maksimal i shpejtësisë;
* kur qarkullohet në kundërvajtje në kthesa, kurrize apo në ndonjë rast me fushëpamje të kufizuar;
* kur drejtuesi i mjetit ndodhet në gjendje jonormale si pasojë e përdorimit të lëndëve droguese. Në këto raste leja e drejtimit i kthehet të interesuarit vetëm pas përmbushjes së detyrimeve.

Leja e drejtimit mund të tërhiqet në rast të shkeljeve për të cilat është parashikuar një pezullim me afat, p.sh. në rast të drejtimit të mjetit nën ndikimin e alkoolit.

### Pezullimi i lejes së qarkullimit

Pezullimi i lejes së qarkullimit bëhet nga organet e policisë në rast të shkeljeve të normave të qarkullimit, si:

* transportimi i mallrave të rrezikshme pa marrë leje, kur parashikohet, si dhe mosrespektimi i kushteve të vëna për ruajtjen e sigurisë së tyre sipas autorizimit përkatës;
* qarkullimi në rrugë që janë pezulluar përkohësisht ose në rrugë ushtarake, kur shkelja kryhet nga drejtuesi i një mjeti për transport mallrash, kur drejtuesi i mjetit është njëkohësisht edhe pronari i mjetit;
* përdorimi i mjetit për një destinacion të ndryshëm nga sa është parashikuar në lejen e transportit;
* përdorimi për transport njerëzish të një mjeti të destinuar për transport mallrash, pa pasur lejen e transportit të përkohshme.

### Anulimi i lejes së drejtimit

Disa nga rastet kur anulohet leja e drejtimit janë:

* kur drejtuesi i mjetit nuk plotëson në mënyrë të vazhdueshme kërkesat fizike dhe psikike;
* kur drejtuesi i mjetit del i papërshtatshëm për drejtim mjeti pas rivlerësimit të aftësive të tij nëpërmjet kontrollit mjekësor ose provimit;
* kur drejtuesi i mjetit ka kryer zëvendësimin e lejedrejtimit të vet me lejedrejtimin e lëshuar nga një shtet i huaj.

### Konfiskimi i mjetit

Konfiskimi i mjetit bëhet për shembull kur:

* qarkullon me një lejeqarkullimi që i ka skaduar afati;
* drejtohet një taksi pa u pajisur me licencën përkatëse;
* për të nuk është lëshuar lejeqarkullimi;
* një mjet i caktuar për qarkullime prove përdoret për qëllime të tjera;
* qarkullon me një targë që nuk është e vetja ose është e falsifikuar;
* qarkullimi me ciklomotorr që ka një ose më shumë karakteristika, të cilat nuk përputhen me karakteristikat ose kushtet teknike të ciklomotorrëve (ka më shumë se 50 cc), ose që zhvillojnë një shpejtësi më të madhe se 50 km/h;
* përdorimi për qëllime të tjera i një mjeti të caktuar për qarkullime prove (kur kjo shkelje kryhet dy herë);
* drejtimi i automjeteve ose motomjeteve pa marrë lejedrejtimi.
