---
title: "Si te sillemi ne rast aksidenti"
tag: drejtimi-i-mjeteve
---

### Si duhet të veprojmë në rast se përfshihemi në një aksident?

Në qoftë se një aksident lidhet me sjelljen e përdoruesit të rrugës, ai është i detyruar të ndalojë dhe t’u japë ndihmën e nevojshme njerëzve të dëmtuar, të njoftojë shërbimet e emergjencës shëndetsore dhe të Policisë Rrugore. Kursi i ndihmës së shpejtë mjekësore kryhet nga Kryqi i Kuq në bashkëpunim me autoshkollat, me miratimin e autoriteteve kompetente.

Njerëzit e përfshirë në aksident duhet të ruajnë gjendjen e vendit të aksidentit, si dhe gjurmët e nevojshme për përcaktimin e përgjegjësisë, por duke garantuar sigurinë e qarkullimit.

Nëse dëmet janë vetëm materiale, drejtuesit e mjeteve dhe çdo përdorues tjetër i rrugës, duhet të shmangin pengimin e qarkullimit, aty ku është e mundur.

Drejtuesit e mjeteve duhet të japin të dhëna të sakta si dhe çdo informacion të nevojshëm, për qëllime dëmshpërblimi, njerëzve të dëmtuar.

Nëse nga aksidenti, pasojat janë vetëm dëme materiale dhe nuk është zbatuar detyrimi i ndalimit, zbatohen masat administrative, gjobë dhe pezullim i lejes së drejtimit. Nëse aksidenti ka sjellë dëme në njerëz, moszbatimi i detyrimit për të ndaluar dënohet sipas Kodit Penal dhe me pezullimin e lejes së drejtimit.

Mosdhënia e ndihmës së nevojshme njerëzve të plagosur, kur nuk përbën vepër penale, dënohet me gjobë.
