---
title: "Pasoja e drejtimit të mjetit në gjendje të dehur"
tag: drejtimi-i-mjeteve
---

### Cilat janë pasojat e drejtimit të mjetit në gjendje të dehur dhe nën ndikimin e alkoolit?

Ndalohet drejtimi i mjetit pas përdorimit të pijeve alkoolike, kur aparati matës i nivelit të alkoolit shënon mbi 0.5 gram për litër (g/l). Drejtimi i mjetit pas përdorimit të pijeve alkoolike mbi këtë nivel, përbën vepër penale dhe dënohet me burgim gjer në tre vjet. Gjithashtu, për drejtimin e automjetit në gjendje të dehur (pra, me nivel alkoli mbi 0.5 gram për litër) zbatohet edhe masa plotësuese e heqjes së lejedrejtimit. Heqja e lejes së drejtimit, në ndryshim nga pezullimi i saj, nënkupton që drejtuesit të automjetit i hiqet në mënyrë të përhershme e drejta për të drejtuar automjete.

Përveç sa më sipër, ndalohet drejtimi i mjetit edhe pas përdorimit të pijeve alkoolike dhe nën ndikimin e alkoolit. Drejtuesi i automjetit konsiderohet nën ndikimin e alkoolit kur aparati matës i nivelit të alkoolit shënon nga 0.2 g/l deri në 0.5 g/l. Në rast se drejtohet automjeti nën ndikimin e alkoolit, drejtuesi ndëshkohet me gjobë nga pesë mijë deri në pesëmbëdhjetë mijë lekë. Pas verifikimit të shkeljes zbatohet masa administrative e pezullimit të lejedrejtimit nga gjashtë muaj deri në një vit dhe nga një vit deri në dy vjet, kur subjekti e përsërit shkeljen brenda një viti.
