---
title: "Cilat janë kërkesat për drejtimin e mjeteve?"
tag: drejtimi-i-mjeteve
---

### Cilat janë kërkesat për drejtimin e mjeteve?

Çdo person mund të drejtojë një mjet, në rast se plotëson kërkesat e vendosura nga ligjvënësi.

Kushtet që duhen plotësuar janë:

#### 1. Mosha

Legjislacioni parashikon një moshë minimale dhe një moshë maksimale brenda së cilës mund të gëzohet e drejta e drejtimit të një automjeti. E drejta për të drejtuar një mjet nuk është e barazvlefshme me pajisjen me leje drejtimi (patentë). Siç përcaktohet më poshtë, disa kategori mjetesh mund të drejtohen edhe pa patentë.

**Mosha minimale për drejtimin e mjeteve sipas kategorive është:**

16 vjeç - për drejtimin e mjeteve të tërhequra me kafshë apo drejtimin e kafshëve tërheqëse;

16 vjeç - për drejtimin e mjeteve me motor, të kategorisë AM (si p.sh. çiklomotorët me dy rrota me cilindratë deri në 50 cc);

18 vjeç - për drejtimin e mjeteve me motor, për të cilat kërkohet pajisja me lejedrejtimi të kategorive A1, A2, B1 dhe B (si p.sh. autoveturat).

**Mosha maksimale për drejtimin e mjeteve me motor është:**

70 vjeç - për të drejtuar mjete për transport malli;

65 vjeç - për të drejtuar autobusë, kamionë, autotrena, gjysëmrimorkiatorë dhe artikularë të caktuar për transport personash.

#### 2. Kërkesa fizike dhe psikike për marrjen e lejedrejtimit të mjetit

Personat e prekur nga sëmundje fizike apo çrregullime mendore, që kanë paaftësi anatomike apo funksionale, të tilla që i pengojnë të drejtojnë në mënyrë të sigurt një mjet me motor, nuk mund të pajisen me lejedrejtimi të mjeteve.

Vlerësimi i këtyre kërkesave fizike e psikike, në çdo rast bëhet nga subjektet shëndetsore të licensuara nga ministria që mbulon shëndetin dhe ajo përgjegjëse për transportin.

#### 3. Provimi i marrjes së lejedrejtimit

Lejedrejtimi i mjetit merret pas kontrollit të njohurive teorike dhe verifikimit të aftësive drejtuese e të sjelljes. Monitorimi i provimit bëhet nga organet kompetente. Provimet janë publike. Leja e drejtimit merret për kategori të caktuara. 
