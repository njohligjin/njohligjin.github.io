---
title: "Sigurimi i detyrueshëm i përgjegjësisë së pronarit të mjetit motorik për dëmet shkaktuar palëve të treta "
tag: Sigurimi-i-detyrueshëm-në-sektorin-e-transportit

---


### Çfarë mbulon sigurimi i detyrueshëm i mjeteve motorike?

Sigurimi i detyrueshëm për mjetet motorike  siguron përgjegjësinë e pronarit të mjetit për dëmet që mund t’u shkaktoj palëve të treta gjatë përdorimit të mjetit motorik.
Kontrata e sigurimit mbulon dëmet dhe humbjet e pronës dhe dëmin jo pasuror, në rastet e vdekjes, dëmtimeve trupore dhe përkeqësimit të shëndetit, të palëve të treta si dhe të pasagjerëve të mjetit, shkaktar të aksidentit.
Sendet, që drejtuesi i mjetit motorik merr përsipër të transportojë, nuk mbulohen nga kontrata e sigurimit nësë shkaktar i aksidentit është vetë drejtuesi i mjetit.
Mbulohet përgjegjësia e pronarit të mjetit për dëmet që shkaktohen nga mjeti tërheqës, edhe nga  mjeti i tërhequr (rimorkio).
Përjashtimi nga mbulimi në sigurim

Nuk kanë të drejtë të kërkojnë dëmshpërblim për dëmet e pësuara në rast aksidenti;

a)	drejtuesi  mjetit, shkaktar i aksidentit, përfshirë edhe trashëgimtarët ligjor të tij;

b)	pronari, bashkëpronari dhe çdo përdorues tjetër i mjetit, shkaktar i aksidentit;

c)	çdo pasagjer i cili ka dijeni dhe me vullnetin e tij është në mjetin motorik të drejtuar nga një drejtues i paautorizuar;

d)	çdo pasagjer i cili ka dijeni dhe me vullnetin e tij ndodhet në mjetin motorik të pasiguruar, shkaktar të aksidentit;

e)	personi që ka përvetësuar mjetin motorik në mënyrë të kundraligjshme;

f)	personi i cili ka përdorur mjetin për ngjarje sportive, në rrugë ku nuk lejohet drejtimi, duke arritur shpejtësi të larta apo për t’u stërvituar për gara;

g)	personi i cili është dëmtuar për shkak të pasojave të energjisë bërthamore gjatë transportit të materialeve radioaktive;

h)	personi i cili është dëmtuar për shkak të veprimeve të luftës, revoltave apo aktve terroriste, të cilat duhen të vlerësohen nga shoqëria e sigurimit si të tilla.
Humbja e të drejtës për dëmshpërblim

I siguruari e humbet të drejtën për të kërkuar dëmshpërblim nga sigurimi kur;

a)	drejtuesi i mjetit motorik nuk e përdor atë sipas qëllimit;  

b)	drejtuesi nuk ka leje të vlefshme sipas kategorisë apo tipit të mjetit për të drejtuar mjetin motorik;

c)	drejtuesit të mjetit i është konfiskuar ose ndaluar përdorimi i lejes së drejtimit apo i është ndaluar drejtimi i një kategorie/tipi të caktuar mjeti motorik;

d)	drejton mjetin nën ndikimin e alkoolit, lëndëve narkotike apo psikotrope si dhe kur kalon kufijtë e lejuar;

e)	aksidenti ndodh për shkak të defekteve teknike të mjetit për të cilat drejtuesi nuk ka dijeni.

Ndryshimi i pronësisë së mjetit 
Nëse gjatë periudhës së sigurimit ndryshon pronësia mbi mjetin motorik, të drejtat dhe përgjegjësitë, që rrjedhin nga kontrata e sigurimit, i kalojnë pronarit të ri dhe janë të vlefshme deri në përfundim të kontratës. 

Pronari i ri ka detyrimin që të njoftojë shoqërinë e sigurimit  (brenda 15 ditëve) mbi këtë fakt, në mënyrë që ndryshimi në pasqyrohet në kontratën e sigurimit.
Kompensimi i dëmeve të shkaktuara nga përdorimi i një mjeti motorik të pasiguruar ose të paidentifikuar
Pala e dëmtuar, të cilës i është shkaktuar dëmi nga nga një mjet motorik, pronari i të cilit nuk është i mbuluar nga sigurimi i përgjegjësisë ndaj palëve të treta, ka të drejtë të kompensohet nga byroja.

Byroja  ka detyrimin të paguajë dëmin me shpenzimet e fondit të kompensimit dhe të rimbursojë shpenzimet dhe interes nga personat përgjegjës.
Pala e dëmtuar, të cilës i është shkaktuar dëmi nga një mjet motorik i paidentifikuar, paraqet kërkesën për dëmshpërblim te byroja. 
Dëmshpërblimi i dëmit në rast të likuidimit ose falimentimit të shoqërisë së sigurimit
Nëse shoqëria e sigurimit, e licensuar për të kryer veprimtari në përputhje më këtë ligj, ndërpret veprimtarinë, pala e dëmtuar ka të drejtë të paraqes kërkesën për dëmshpërblim pranë Byrosë
