---
title: "Dëmshpërblimi"
tag: Sigurimi-i-detyrueshëm-në-sektorin-e-transportit

---
### E drejta e palës së dëmtuar të paraqesë kërkesë për dëmshpërblim

Pala e dëmtuar, e cila ka pësuar dëmtim ose humbje, ka të drejtë të paraqes kërkesën për dëmshpërblim te siguruesi, tek i cili është siguruar pronari i mjetit, përgjegjës për shkaktimin e aksidentit.
Kërkesa për dëmshpërblim mund të përfshijë dëmshpërblimin e dëmeve pasurore dhe jopasurore.
Procedurat dhe afatet për rregullimin e shpërblimit të dëmeve
Siguruesi është i detyruar të trajtojë çdo kërkesë për dëmshpërblim të depozituar nga subjektet e dëmtuar brenda;

a)	90 ditëve nga nga data e plotësimit të dokumentacionit, për dëmet jopasurore.

b)	30 ditëve nga data e marrjes së kërkesës për dëmshperblim, për dëme pasurore.

Pas trajtimit të kërkesës për dëmshpërblim, në rast pranimi të kërkesës, shoqëria e sigurimit duhet të njoftojë palën e dëmtuar për masën e dëmshpërblimit të vlerësuar prej saj. Në rast refuzimi të kërkesës, shoqëria e sigurimit duhet të njoftojë me shkrim palën e dëmtuar për refuzimin dhe shkaqet ligjore, që çojnë në këtë refuzim.
Në rast mosrespektimi të afateve subjekti i dëmtuar ka të drejtë t’i drejtohet gjykatës me padi civile si dhe të kërkojë interesa të pagueshme për çdo ditë vonesë.
Shoqëria e sigurimit, e cila ka shpërblyer palën e dëmtuar, ka të drejtë të tërheqë shumën e paguar, shpenzimet e kryera dhe interesin e pagueshëm nga personi përgjegjës.
“Dëmi jopasuror” është dëmi biologjik, ekzistencial dhe moral i pësuar nga cenimi i të drejtave dhe i interesave jopasurore, që lidhet me dhimbjet fizike, paaftësinë për punë, frikën, shëmtimin, dhimbjet dhe vuajtjet shpirtërore të personit të dëmtuar dhe familjarëve të tij në rastin e vdekjes së personit ose përkeqësimit të shëndetit të tij.
Dëmshpërblimi në rast se shkaktari i dëmit nuk është i siguruar
Në rast se personi përgjegjës për aksidentin nuk ka lidhur kontratë sigurimi, palës së dëmtuar i lind e drejta t`i drejtohet Byrosë Shqiptare të Sigurimit për trajtimin e dëmeve përmes fondit të kompensimit.

