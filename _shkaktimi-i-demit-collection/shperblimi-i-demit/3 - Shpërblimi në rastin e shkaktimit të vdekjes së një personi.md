---
title: "Shpërblimi në rastin e shkaktimit të vdekjes së një personi"
tag: shperblimi-i-demit
---

### Çfarë shpërblimi duhet të jepet në rast se është shkaktuar vdekja e një personi?

Kur është shkaktuar vdekja e një personi, dëmi që duhet të shpërblehet përbëhet nga:

* shpenzimet për ushqim e jetesë të fëmijëve të tij të mitur, të bashkëshortes dhe prindërve të paaftë për punë që kanë qenë në ngarkim të të vdekurit, plotësisht ose pjesërisht, si dhe të personave që banonin në familjen e të vdekurit dhe që gëzonin prej tij të drejtën e ushqimit;
* shpenzimet e duhura për varrimin e të vdekurit.

Personi që ka shkaktuar dëmin mund të mbrohet me të njëjtat mjete me të cilat do të mbrohej nëse personi do të ishte gjallë.

Gjykata, duke marrë parasysh të gjitha rrethanat e çështjes, mund të vendosë që shpërblimi të jepet në natyrë, ose në para, njëherësh ose me këste.

### Sa është masa e shpërblimit në rast vdekjeje apo dëmtimi të shëndetit?

Kur shkaktohet vdekja ose dëmtimi i shëndetit të një personi që fiton nga sigurimet shoqërore, dëmi shpërblehet në mënyrën e caktuar me ligj.

Për një person që nuk ka qenë në marrëdhënie pune ose nuk ka qenë i siguruar, masa e shpërblimit të dëmit të rrjedhur nga vdekja ose dëmtimi i shëndetit, caktohet nga gjykata në bazë të pagës që merr një punonjës i asaj kategorie me të cilën mund të barazohet edhe puna që kryente ose mund të kryente i dëmtuari.
