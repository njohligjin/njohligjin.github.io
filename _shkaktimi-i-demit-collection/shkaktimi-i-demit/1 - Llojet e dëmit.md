---
title: "Llojet e dëmit"
tag: shkaktimi-i-demit
---

### Cilat janë llojet e përgjegjësisë në rastin e shkaktimit të një dëmi?
Përgjegjësia për shkaktimin e dëmit mund të jetë: kontraktore ose jashtëkontraktore.

### Cila është përgjegjësia kontraktore në rastin e shkaktimit të një dëmi?

Kjo përgjegjësi lind vetëm atëherë kur nuk përmbushet detyrimi i parashikuar në kontratë ose përmbushet në mënyrë jo të plotë. Personi përgjegjës për këtë mospërmbushje detyrohet t’i shpërblejë palës tjetër dëmin e shkaktuar nga ky fakt.

### Cila është përgjegjësia jashtë kontraktore në rastin e shkaktimit të një dëmi?

Personi që, në mënyrë të paligjshme dhe me faj, i shkakton tjetrit një dëm në personin ose në pasurinë e tij, detyrohet të shpërblejë dëmin e shkaktuar. Kur provon se nuk ka faj, ai nuk përgjigjet për dëmin e shkaktuar.

Pra, që të lind përgjegjësia civile për shkaktimin e dëmit jashtë kontraktor duhet të ekzistojnë të gjithë elementët në vijim:

* veprimi i paligjshëm
* dëmi pasuror
* faji në shkaktimin e dëmit
* lidhja shkakësore mes veprimit te paligjshëm dhe demit te shkaktuar

Kundërligjshmëria e sjelljes së subjektit shkaktar të dëmit cenon marrëdhëniet juridike që gëzojnë mbrojtje nga ligji i cili njeh dhe garanton të drejtat e personave fizik dhe juridik në raport me njëri-tjetrin dhe pushtetin publik.

Faji është qëndrimi subjektiv i personit shkaktar të dëmit në raport me veprimin e kundërligjshëm dhe pasojat që vijnë prej tij, që nënkupton vullnetin e brendshëm psikik për të kryer veprimin, për te siguruar ardhjen e pasojave ose lejimin e ardhjes se tyre.

Lidhja shkakësore vlerësohet si ekzistenca e lidhjes objektive, të drejtpërdrejtë dhe të pavarur mes veprimit të kundërligjshëm dhe pasojës se ardhur.

Lidhja shkakësore vërteton lidhjen mes tre elementeve: sjelljes së paligjshme, fajit dhe pasojës së ardhur, pra dëmit të shkaktuar në pasurinë, shëndetin ose personalitetin e subjektit të dëmtuar.

Nuk është përgjegjës ai që i shkakton dëm tjetrit për mbrojtjen e tij ose të një personi tjetër.
